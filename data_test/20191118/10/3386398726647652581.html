<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bologna.repubblica.it/cronaca/2019/11/18/news/il_dodicenne_punto_dal_trigone_e_arrivato_nella_notte_a_bologna-241315937/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T10:11:00+00:00"/>
    <meta property="og:title" content="Il dodicenne punto dal trigone ricoverato a Bologna: &quot;Ha una gran voglia di lottare&quot;"/>
    <meta property="og:description" content="Il ragazzino è arrivato con un volo umanitario su un Falcon dell'Aeronautica militare. I medici: &quot;Da quando ha subito il trauma ha avuto"/>
  </head>
  <body>
    <article>
      <h1>Il dodicenne punto dal trigone ricoverato a Bologna: "Ha una gran voglia di lottare"</h1>
      <h2>Il ragazzino è arrivato con un volo umanitario su un Falcon dell'Aeronautica militare. I medici: "Da quando ha subito il trauma ha avuto miglioramenti significativi, ma ci vorrà un anno per capire il recupero"</h2>
      <address><time datetime="2019-11-18T10:11:00+00:00">18 Nov 2019, 10:11</time> by <a rel="author">MATTEO MACOR</a></address>
      <p>BOLOGNA -  E' ricoverato in buone condizioni e Accenna già i primi movimenti, il 12enne genovese <a href="https://genova.repubblica.it/cronaca/2019/11/12/news/ragazzino_genovese_punto_da_manta_in_costa_rica_grave-240937933/">punto da un trigone</a> al collo mentre faceva il bagno a Las Minas, in Costa Rica. Il ragazzino è arrivato la notte scorsa a Bologna con un volo umanitario dell'aeronautica militare e ora è ricoverato in rianimazione all'ospedale Maggiore, seguito dall'equipe di Federico de Iure, responsabile della chirurgia vertebrale. "Il ragazzo è in buone condizioni e sta avendo un iniziale recupero motorio. Da quando ha subito il trauma ha avuto miglioramenti significativi".<br/><br/>Al momento porta ancora il collare, ma riesce a muovere le braccia e accenna alcuni movimenti in una delle due gambe. I medici però restano molto prudenti.<br/>"Tra sei mesi faremo un primo bilancio del percorso di riabilitazione - spiega de Iure - e tra 12 mesi capiremo che tipo di recupero ha fatto". Al momento dunque non è possibile dire quanto tempo impiegherà per rimettersi in sesto e se il recupero sarà completo, ci tiene a precisare il medico. Il ragazzino ha comunque iniziato le prime attività di recupero già in Costa Rica e tra non molto sarà trasferito a Montecatone, l'istituto specializzato in riabilitazione intensiva nell'imolese.<br/><br/>Non è escluso poi che nel medio-lungo periodo si possa provare anche una cura con le cellule staminali. "La medicina sta facendo grandi passi avanti", sottolinea de Iure. Il 12enne è comunque "assai volenteroso e ha grande voglia di lottare", il che è positivo perchè "il 50% del lavoro lo deve fare il paziente.<br/>Facciamo tutti il tifo per lui". Non sarà comunque necessario un intervento chirurgico.<br/><br/>A seguito di un trauma cervicale, spiegano i medici dell'ospedale Maggiore di Bologna, l'operazione chirurgica si fa "se c'è un'instabilità vertebrale, se c'è una compressione diretta del midollo o in presenza di un'infezione. Per fortuna in questo caso nessuna di queste tre condizioni si è verificata e quindi non ci sarà alcun intervento- afferma de iure- che anzi in questa situazione rallenterebbe la riabilitazione". Il 12enne è stato colpito al collo dall'aculeo di un trigone, che per forma ricorda "un ferro da calza", spiegano i medici. La stilettata lo ha perforato al collo, trapassando la sesta vertebre cervicale e causando una lesione al midollo spinale "abbastanza significativa". L'aculeo era anche ricoperto di una sostanza velenosa, ma in questo caso è stato provvidenziale l'intervento del padre del ragazzo, che aveva con sè due pastiglie di cortisone e le ha date al figlio subito dopo la puntura.<br/><br/>Per sbloccare il caso diplomatico con l'Ambasciata Italiana in Costa Rica si erano mossi nei giorni scorsi diversi politici liguri, giornalisti, diplomatici e il cardinale Angelo Bagnasco. A rendere possibile la logistica della missione di rimpatrio del ragazzino, nelle ultime due settimane, è stata invece una fitta rete di mobilitazione che ha coinvolto nel caso strutture diplomatiche, ambasciate, organi della politica e dell’informazione. Fatto emergere e seguito sin dal primo momento dal giornalista di La7 Paolo Colombo, in venti giorni di lavoro silenzioso, lontano dai riflettori, in costante contatto con la famiglia in Costarica, il gruppo consiliare del Pd in Comune a Genova si è attivato per primo “con i nostri parlamentari in Commissione Esteri, che si sono fatti parte attiva anche con i nostri rappresentanti presso il Ministero degli Esteri, - spiegano Cristina Lodi, caporuppo dem, e il segretario provinciale Alberto Pandolfo - al fine di poter avere i permessi necessari per poter portare a casa il nostro ragazzo, la sua città lo aspetta a braccia aperte”.<br/><br/>Era stata la famiglia a rivolgersi direttamente al Maggiore di Bologna, che ospita uno dei principali Trauma center della regione, la cui fama si estende oltre i confini territoriali, e a chiedere aiuto all'equipe di chirurgia vertebrale del dottor Federico De Iure. Equipe e reparti all'avanguardia "sia per il numero di interventi affrontati", sottolinea il dottor Carlo Coniglio, dirigente di Rianimazione, "sia per la complessità" dei casi trattati, anche di patologie spinali come per il ragazzino italiano. Intervenire presto per recuperare quanto prima, e lavorare in rete, è di fatto la filosofia della struttura bolognese, precisa Coniglio: "Precocità nella stabilizzazione chirurgica", ogni qual volta le condizioni del paziente consentano di entrare subito in sala operatoria, e conseguente "precocità della fase di riabilitazione", nella struttura di Montecatone, anche a sole 24-48 ore dall'intervento.</p>
    </article>
  </body>
</html>