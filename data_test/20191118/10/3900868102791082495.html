<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562071/anoigan-polyteli-aytokinita-me-ilektroniko-antikleidi"/>
    <meta property="og:site_name" content="NOOZ."/>
    <meta property="article:published_time" content="2019-11-18T10:17:00+00:00"/>
    <meta property="og:title" content="Άνοιγαν πολυτελή αυτοκίνητα με &quot;ηλεκτρονικό αντικλείδι&quot;"/>
    <meta property="og:description" content="Με μια ειδική ηλεκτρονική συσκευή με την οποία «ξεμπλόκαραν» το κεντρικό κλείδωμα κατάφερνε ζευγάρι αλλοδαπών να &quot;ανοίγει&quot; πολυτελή αυτοκίνητα, την ώρα που οι ανυποψίαστοι ιδιοκτήτες τους απολάμβαναν τον καφέ τους ή έκαναν ολιγόλεπτο διάλειμμα σε σταθμούς εξυπηρέτησης αυτοκινητιστών επί της εθνικής οδού Θεσσαλονίκης - Αθηνών."/>
  </head>
  <body>
    <article>
      <h1>Άνοιγαν πολυτελή αυτοκίνητα με "ηλεκτρονικό αντικλείδι"</h1>
      <address>
        <time datetime="2019-11-18T10:17:00+00:00">18 Nov 2019, 10:17</time>
      </address>
      <p>
        <b>Με μια ειδική ηλεκτρονική συσκευή με την οποία «ξεμπλόκαραν» το κεντρικό κλείδωμα κατάφερνε ζευγάρι αλλοδαπών να "ανοίγει" πολυτελή αυτοκίνητα, την ώρα που οι ανυποψίαστοι ιδιοκτήτες τους απολάμβαναν τον καφέ τους ή έκαναν ολιγόλεπτο διάλειμμα σε σταθμούς εξυπηρέτησης αυτοκινητιστών επί της εθνικής οδού Θεσσαλονίκης - Αθηνών.</b>
      </p>
      <p>Πρόκειται για 50χρονο Βούλγαρο και την 44χρονη ομοεθνή σύντροφό του, που με τη συγκεκριμένη μεθοδολογία διέρρηξαν το τελευταίο δωδεκάμηνο συνολικά 13 αυτοκίνητα, αφαιρώντας από το εσωτερικό τους χρήματα, λίρες, ηλεκτρονικές συσκευές κ.ά.</p>
      <p>Κατόπιν αστυνομικής επιχείρησης συνελήφθη στον Προμαχώνα Σερρών η γυναίκα και ήδη οδηγήθηκε στον αρμόδιο εισαγγελέα, ενώ ο άνδρας αναζητείται.</p>
      <p>Η Υποδιεύθυνση Ασφάλειας Κατερίνης πραγματοποιούσε εδώ και καιρό έρευνες για την ταυτότητά τους ύστερα από καταγγελίες ιδιοκτητών αυτοκινήτων που είχαν πέσει θύματά τους.</p>
      <p>Οι δράστες φαίνεται ότι εισέρχονταν με διαφορετικά κάθε φορά αυτοκίνητα στο ελληνικό έδαφος και μετέβαιναν σε υπαίθρια πάρκινγκ σταθμών εξυπηρέτησης αυτοκινητιστών -είτε του Κορινού Πιερίας είτε του Ευαγγελισμού Λάρισας, απ' όπου προέρχονταν οι περιπτώσεις που εξιχνιάστηκαν- εντοπίζοντας οχήματα με τελευταίας τεχνολογίας κλειδαριές.</p>
      <p>Στη συνέχεια, σύμφωνα με ανακοίνωση της αστυνομίας, με τη χρήση ηλεκτρονικής συσκευής μπλοκαρίσματος, απενεργοποιούσαν το κεντρικό κλείδωμα των οχημάτων αφαιρώντας από το εσωτερικό τους ό,τι πολύτιμο έβρισκαν.</p>
      <p>Η «λεία» τους περιλαμβάνει 15.870 ευρώ σε μετρητά, 650 λίρες Αγγλίας, διάφορες ηλεκτρονικές συσκευές, δύο κυνηγετικά όπλα κ.ά., με τη συνολική αξία αυτών των αντικειμένων να εκτιμάται σε 13.650 ευρώ.</p>
      <p>Η αρχή του τέλους για τη δράση του ζεύγους ήρθε την περασμένη Παρασκευή, όταν αστυνομικοί αντιλήφθηκαν την παρουσία τους στο σταθμό του Κορινού, την ώρα που επιχειρούσαν να διαρρήξουν ένα ακόμη όχημα. Επιβιβάστηκαν όμως στο αυτοκίνητό τους και διέφυγαν, αφού προηγουμένως έκαναν επικίνδυνους ελιγμούς, όπως αναφέρεται στην ίδια ανακοίνωση, κινούμενοι προς τους αστυνομικούς, χωρίς -ευτυχώς- να τους τραυματίσουν.</p>
      <p>Κατόπιν αναζητήσεων εντοπίστηκαν εκ νέου, τα ξημερώματα της επόμενης μέρες, αυτή τη φορά στον συνοριακό σταθμό του Προμαχώνα Σερρών, μέσω του οποίου φαίνεται πως προσπάθησαν να περάσουν στη Βουλγαρία. Ούτε τότε όμως κατέστη εφικτό να συλληφθούν, καθώς εγκατέλειψαν το όχημά τους και χάθηκαν στο σκοτάδι.</p>
      <p>Λίγες ώρες αργότερα συνελήφθη τελικά η 44χρονη σε νέα προσπάθειά της να περάσει στο βουλγαρικό έδαφος.</p>
      <p>Στο όχημα που οδηγούσε βρέθηκαν και κατασχέθηκαν ένας μετασχηματιστής ηλεκτρικής ενέργειας, μία συσκευασία φορητού ασυρμάτου με εγχειρίδιο λειτουργίας, δύο φορτιστές, μία κεραία, μία ηλεκτρονική συσκευή εκπομπής και λήψης ραδιοσυχνοτήτων κ.ά. Οι αστυνομικές έρευνες συνεχίζονται τόσο για τον εντοπισμό του 50χρονου συνεργού της όσο και για να διαπιστωθεί τυχόν εμπλοκή τους σε άλλες περιπτώσεις κλοπών με την ίδια μεθοδολογία.</p>
    </article>
  </body>
</html>