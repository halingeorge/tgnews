<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/detaljen-i-bildet-forbauser/71831317"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T10:14:09+00:00"/>
    <meta property="og:title" content="Detaljen i bildet forbauser"/>
    <meta property="og:description" content="Men det er en naturlig forklaring bak det merkelige resultatet i det brasilianske fotballoppgjøret."/>
  </head>
  <body>
    <article>
      <h1>Detaljen i bildet forbauser</h1>
      <h2>Men det er en naturlig forklaring bak det merkelige resultatet i det brasilianske fotballoppgjøret.</h2>
      <address><time datetime="2019-11-18T10:14:09+00:00">18 Nov 2019, 10:14</time> by <a rel="author">Thomas Haarstad</a></address>
      <p>Kvinnefotballen har sprengt rekord etter rekord de siste åra. Sommerens VM i Frankrike ble en stor suksess, og publikum flokker til stadion som aldri før.</p>
      <p>Denne helga kunne den britiske toppserien, Women's Super League, juble for rekordtall. Over 38 000 så lokalderbyet mellom Arsenal og Tottenham, mens 23 500 var på Anfield-tribunene da Everton gjestet Liverpool, skriver <a href="https://www.bbc.com/sport/football/50453927">BBC.</a></p>
      <p>
        <b><b>I helga ble det også satt ny rekord for kvinnefotball i Brasil da 28 609 løste billett til returoppgjøret i regionfinalen mellom Corinthians og </b>São<b> Paulo.</b></b>
      </p>
      <p>Likevel er det noe helt annet som vekker oppsikt fra det oppgjøret - nemlig resultatet.</p>
      <h3>Dette skjedde</h3>
      <p>Corinthians vant det første oppgjøret 1-0, og sikret sammenlagtseieren da de også vant returoppgjøret 2,4-0.</p>
      <p>
        <b>Ett mål var altså bare «verdt» 0.8 mål.</b>
      </p>
      <p>Forvirret? Det er lov.</p>
      <p>Det var ikke en teknisk svikt eller en produsent med laber fotballinteresse som var årsaken for den dårlige uttellingen. Det var rett og slett et stunt i regi av de brasilianske kvinnenes fotballforbund (FPF) og UN Women.</p>
      <p>Vic Albuquerque, Juliet og Millene ble de tre første målscorerne i verden til å score «0.8 mål» - før resultatet ble rettet opp i etterkant.</p>
      <p>
        <b>Markeringen kom i kjølvannet av en ny rapport. Den viste at kvinner i Brasil tjener 80 prosent av hva menn som gjør den samme jobben gjør, skriver Globo, gjengitt i blant annet svenske <a href="https://www.aftonbladet.se/sportbladet/fotboll/a/rAOw73/markliga-resultatet--har-gor-hon-08-mal">Aftonbladet.</a></b>
      </p>
      <figure>
        <img src="https://dbstatic.no/71831320.jpg?imageId=71831320&amp;width=1024&amp;height=615"/>
        <figcaption><b>JUBEL:</b> Victória Albuquerque feirer mål i finalekampen mot Sao Paulo. Foto: NTB Scanpix Vis mer</figcaption>
      </figure>
      <h3>Saksøkte eget forbund</h3>
      <p>Forskjellen er selvfølgelig enormt mye større i fotball enn i «vanlige» jobber, men fotballforbundet ville altså vise fram forskjellene. Detaljen har de siste dagene blitt skrevet om i både <a href="https://www.news18.com/news/football/scoreboard-in-brazil-shows-0-8-0-after-a-goal-is-scored-here-is-why-2390399.html">USA</a>, <a href="https://www.bonde.com.br/esportes/futebol/placar-do-paulista-feminino-2019-muda-para-mostrar-diferenca-salarial-507982.html">Sør-Amerika</a> og <a href="https://sportstar.thehindu.com/football/women-football-score-reads-08-after-goal-to-show-pay-gap/article29998971.ece">India</a>.</p>
      <p>
        <b>Det er ikke første gang kvinner tar et oppgjør med forskjellene i fotball. Før VM saksøkte <a href="https://www.dagbladet.no/sport/usas-vm-stjerner-saksoker-eget-forbund/71160807">spillerne på det amerikanske landslaget sitt eget forbund</a> for kjønnsdiskriminering.</b>
      </p>
      <p>Saken er fortsatt aktiv i det amerikanske rettssystemet, skriver<a href="https://www.nytimes.com/2019/11/08/sports/uswnt-equal-pay-lawsuit.html?auth=login-google&amp;login=google"> New York Times.</a></p>
      <p>
        <b>Og slik kommer det til å bli i Brasil også. De er klare til å fortsette markeringen:</b>
      </p>
      <p>- Vi mener at dette var et perfekt tidspunkt å markere forskjellen. Dette er en diskusjon vi må ta, uttalte Aline Paulista, leder for det kvinnelige forbundet PFF.</p>
      <p>Hun fortsetter:</p>
      <p>- Vi kjemper ikke bare for å øke anerkjennelsen for kvinnefotball i landet, men også for likestillingen. Kvinner burde få den respekten de fortjener. Vi mente dette var en fin måte å markere forskjellen på.</p>
    </article>
  </body>
</html>