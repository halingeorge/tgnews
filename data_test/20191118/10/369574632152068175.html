<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/kocner-mluvil-na-dalsi-nahravce-o-ficovi-kdyz-budu-mit-klid/r~cc3a319209ea11ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T10:04:36+00:00"/>
    <meta property="og:title" content="Kočner mluvil na další nahrávce o Ficovi: Když budu mít klid, zůstane premiérem"/>
    <meta property="og:description" content="Slovenský podnikatel Marián Kočner se před čtyřmi lety chlubil, že mu bývalý premiér Robert Fico slíbil &quot;svatý klid&quot; před vyšetřováním jeho kauz."/>
  </head>
  <body>
    <article>
      <h1>Kočner mluvil na další nahrávce o Ficovi: Když budu mít klid, zůstane premiérem</h1>
      <address>
        <time datetime="2019-11-18T10:04:36+00:00">18 Nov 2019, 10:04</time>
      </address>
      <p>V současnosti <a href="https://zpravy.aktualne.cz/marian-kocner-obvineny-z-vrazdy-kuciaka/l~199ce25ac89f11e9bb450cc47ab5f122/">Kočner</a> čelí obvinění v několika případech ekonomické kriminality. Je také obžalován z toho, že si objednal loňskou vraždu novináře <a href="https://zpravy.aktualne.cz/jan-kuciak/l~ea60d19c1b1e11e8a72bac1f6b220ee8/">Jána Kuciaka</a>, který o jeho podezřelých transakcích psal. Kuciakova vražda vyvolala v zemi politickou krizi, která vyvrcholila demisí <a href="https://www.aktualne.cz/wiki/zahranici/robert-fico-smer/r~i:wiki:2955/">Fica</a> z funkce premiéra.</p>
      <p>Kočner <a href="https://soundcloud.com/dennik-n/nahravka-marian-kocner-michal-suchoba">podle nahrávky</a> tvrdil, že od Fica požadoval svatý klid a že nechce, aby se jeho osobou zabývala prokuratura, policie či daňový úřad. "A on (Fico) mi říká - budeš ho (klid) mít. A já mu říkám - pokud ne, ty nebudeš premiér. A on říká - já to vím," tvrdil Kočner.</p>
      <p><a href="https://dennikn.sk/1654148/kocner-na-dalsej-nahravke-o-tajnej-dohode-s-ficom-ak-budem-mat-pokoj-ty-budes-premier/">Podle listu</a> si nahrávkou Kočner zaznamenal schůzku s podnikatelem Michalem Suchobou, který od něj žádal peníze za to, že finanční správa nebude Kočnera kontrolovat v jedné z daňových kauz.</p>
      <p>Suchoba dříve získal zakázky od <a href="https://www.aktualne.cz/wiki/zahranici/slovensko/r~i:wiki:2108/">slovenské</a> finanční správy a Denník N ho označil za přítele někdejšího šéfa finanční správy. Suchoba v reakci tvrdil, že si na rozhovor s Kočnerem ze zmíněné nahrávky nevzpomíná. Zároveň popřel, že by pro někoho na finanční správě vyřizoval věci ohledně daní.</p>
      <p>Směr-SD v reakci uvedl, že listy Denník N a Sme se otevřeně hlásí ke snaze tuto stranu zničit a že za tímto účelem často lžou, bezdůvodně obviňují a neváhají proti ní a předsedovi strany použít jakékoliv hospodské řeči. Strana připomněla, že Kočner byl stíhán za ekonomickou trestnou činnost už před vraždou novináře Kuciaka. Stalo se tak v době, kdy Fico zastával funkci premiéra.</p>
      <p>Související</p>
      <h3>Den, kdy zemřel Kuciak: Objednavatelka zločinu se bála usnout a zlobila se na vrahy</h3>
      <figure>
        <img src="https://cdn.xsd.cz/resize/ddafe8571d943defafab2957fd7b2bb4_resize=240,135_.jpg?hash=b17e84715f988eb41fb31c5a7d7b935a"/>
      </figure>
      <p>Finanční správa zase vyloučila možnost, že by externí subjekt mohl mít vliv na její kontrolní činnost. Uvedla, že ve třech desítkách Kočnerových firem vykonala 71 daňových kontrol a zjistila nedostatky při placení daní v hodnotě několika milionů eur.</p>
      <p>Denník N napsal, že nahrávku zajistila policie v Kočnerova mobilu, ve kterém kriminalisté našli také podnikatelovu komunikaci s politiky a představiteli justice, jež poukázala na korupci ve slovenském soudnictví. Zmíněná komunikace již dříve unikla do médií. Po provalení aféry například rezignovala jedna soudkyně a několika dalších soudců bylo postaveno mimo službu. O funkce také přišli dva vysocí politici za Ficovu stranu Směr-sociální demokracie a dříve také náměstek generálního prokurátora.</p>
    </article>
  </body>
</html>