<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%86%D9%85%D8%A7%DB%8C%D9%86%D8%AF%DB%80-%D9%85%D8%AC%D9%84%D8%B3-%D8%A7%DB%8C%D8%B1%D8%A7%D9%86-%D9%86%D8%B8%D8%A7%D9%85-%D8%AF%DA%86%D8%A7%D8%B1-%D8%B3%D8%B1%D8%AF%D8%B1%DA%AF%D9%85%DB%8C-%D8%A7%D8%B3%D8%AA-%D9%88-%D8%AD%D9%82%DB%8C%D9%82%D8%AA-%D8%B1%D8%A7-%D8%A8%D9%87-%D9%85%D8%B1%D8%AF%D9%85-%D9%86%D9%85%DB%8C-%DA%AF%D9%88%DB%8C%D8%AF-20191118/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-18T10:05:44+00:00"/>
    <meta property="og:title" content="نمایندۀ مجلس ایران : نظام دچار سردرگمی است و حقیقت را به مردم نمی گوید"/>
    <meta property="og:description" content="بهروز بنیادی نمایندۀ مجلس شورای اسلامی ایران در گفتگو با ایلنا، خبرگزاری کار ایران، با اشاره به اعتراض های جاری اجتماعی به افزایش بهای بنزین در كشور گفته است كه سران قوا و كل حاكمیت در تصمیم گیری های خود دچار سردرگمی هستند و حقیقت را نیز در مورد تصمیم..."/>
  </head>
  <body>
    <article>
      <h1>نمایندۀ مجلس ایران : نظام دچار سردرگمی است و حقیقت را به مردم نمی گوید</h1>
      <address><time datetime="2019-11-18T10:05:44+00:00">18 Nov 2019, 10:05</time> by <a rel="author">ناصر اعتمادی</a></address>
      <p>
        <b>بهروز بنیادی نمایندۀ مجلس شورای اسلامی ایران در گفتگو با ایلنا، خبرگزاری کار ایران، با اشاره به اعتراض های جاری اجتماعی به افزایش بهای بنزین در كشور گفته است كه سران قوا و كل حاكمیت در تصمیم گیری های خود دچار سردرگمی هستند و حقیقت را نیز در مورد تصمیم های خود به مردم نمی گویند. </b>
      </p>
      <p>عضو فراكسیون "امید" مجلس شورای اسلامی گفته است كه عدم صراحت و شفافیت در تصمیم گیری ها از دلایل مهم اعتراض های جاری است كه به گفته او كل حكمرانان را زیر سئوال برده اند.</p>
      <p>بهروز بنیادی اعتراضات جاری را واكنش قابل فهم به "عدم صداقت حكمرانان نظام اسلامی" خوانده و افزوده است كه مقامات به مردم حقیقت را نمی گویند زیرا بر اساس محاسبات یارانه هر یك از شصت میلیون ایرانی نیازمند از محل افزایش بهای بنزین باید بین ١٠٠ تا ١٥٠ هزار تومان باشد نه ٥٠ هزار تومان و دولت كه مدعی است ریالی از این پول صرف امور دیگر نخواهد شد باید بگوید با دو سوم این پول پس از پرداخت یارانه ها چه می خواهد بكند.</p>
      <p>بهروزی بنیادی گفته است :"این نشان می‌دهد که مجموعه حکمرانی دچار سردرگمی است و یک تحلیل درست از شرایط [کشور] ندارد و برنامه‌ریزی دقیقی را انجام نمی‌دهد و مکرراً با تصمیماتی منجر به نارضایتی و افزایش فشار به مردم می‌شود و این یک واقعیت است".</p>
      <p>نمایندۀ مجلس شورای اسلامی سپس افزوده است كه سران نظام در تصمیم گیری های خود نه شفافیت را رعایت می كنند و نه حتا حاضرند مسئولیت تصمیم های خود و پی آمدهای آنها را به عهده بگیرند.</p>
      <p>بهروز بنیادی تصریح نموده كه در موضوع افزایش بهای بنزین كه با تائید رهبر جمهوری اسلامی صورت پذیرفته یكی از سران قوا گفته است كه با این تصمیم موافق نبوده و سخنگوی مجلس نیز افزوده است كه در این تصمیم گیری نقشی نداشته است. مجمع تشخیص مصلحت نظام نیز كوچكترین نقش خود را در گرفتن این تصمیم تكذیب كرده و مهمتر از همه خود رهبر حكومت اسلامی ایران، علی خامنه ای، گفته است كه از افزایش بهای بنزین از آن رو حمایت كرده که تصمیم سران سه قوه بوده است والا خود او شناخت كارشناسانه ای از موضوع ندارد، هر چند هیچ كدام از تصمیم های سران سه قوه بدون تائید رهبر جمهوری اسلامی دارای اعتبار نیست.</p>
      <p>بهروز بنیادی در جای دیگری از سخنانش افزوده است كه رویدادهای جاری كشور نشان می دهند كه تحریم ها كاغذ پاره نیستند و مجلس نیز جایگاه و مقامی در تصمیم گیری های نظام ندارد.</p>
      <p> </p>
    </article>
  </body>
</html>