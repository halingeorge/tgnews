<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vedeni-kdu-csl-projedna-setrvani-vyborneho-v-pozici-predsedy/1822356?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T10:52:00+00:00"/>
    <meta property="og:title" content="Vedení KDU-ČSL projedná setrvání Výborného v pozici předsedy"/>
    <meta property="og:description" content="Praha - Celostátní výbor KDU-ČSL bude v úterý projednávat setrvání Marka Výborného na pozici předsedy strany. Výborný ČTK řekl, že existuje několik variant. Odchod z čela lidovců intenzivně zvažuje z rodinných důvodů. Výbornému na konci září náhle zemřela manželka. Má tři malé děti."/>
  </head>
  <body>
    <article>
      <h1>Vedení KDU-ČSL projedná setrvání Výborného v pozici předsedy</h1>
      <address><time datetime="2019-11-18T10:52:00+00:00">18 Nov 2019, 10:52</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Celostátní výbor KDU-ČSL bude v úterý projednávat setrvání Marka Výborného na pozici předsedy strany. Výborný ČTK řekl, že existuje několik variant. Odchod z čela lidovců intenzivně zvažuje z rodinných důvodů. Výbornému na konci září náhle zemřela manželka. Má tři malé děti.</p>
      <p>"Věc bude diskutována na jednání předsednictva a jednání výboru. Pro mě je to lidsky složitá věc, možných variant je více. Zítra po jednání celostátního výboru bude tisková konference a tam se média dozví, co bude následovat a jaké bude řešení," řekl Výborný. "Tu věc samozřejmě zvažuju z logických důvodů velmi intenzivně," dodal.</p>
      <p>Třiačtyřicetiletý poslanec Výborný se stal předsedou lidovců letos v březnu a po více než osmi letech nahradil ve funkci Pavla Bělobrádka. Byl zvolen zhruba dvěma třetinami delegátů. Na úterní zasedání celostátního výboru se má dostavit jeho zhruba třicet členů, podle mluvčí KDU-ČSL Denisy Morgensteinové není jasné, kterou z variant vyberou.</p>
      <p>Mluví se o možnosti přesunutí části kompetencí mezi jiné členy předsednictva nebo o svolání mimořádného sjezdu. V úvahu připadá oznámení odstoupení Výborného k určitému datu.</p>
      <p>První místopředsedkyní KDU-ČSL je senátorka Šárka Jelínková, která má v předsednictvu na starosti sociální otázky, rodinnou politiku a zdravotnictví. Lidovce zastupuje například při jednáních důchodové komise. Vzhledem k blížícím se krajským a senátním volbám čeká lidovce vyjednávání mimo jiné o spolupráci s dalšími opozičními stranami. Příprava voleb je jednou z časově náročných záležitostí.</p>
      <p>Ve Sněmovně je Výborný členem ústavně-právního a mandátového a imunitního výboru, předsedá také podvýboru pro problematiku exekucí, insolvencí a oddlužení. Je členem dalších několika podvýborů i Stálé komise pro Ústavu České republiky.</p>
      <p>V případě, že by se vzdal funkce předsedy, ztratili by lidovci ve Sněmovně jednoho z řečníků s přednostním právem, které mají předsedové stran a poslaneckých klubů. Pokud by tedy v případě Výborného odstoupení nestanul v čele strany jiný její poslanec, bude mít za KDU-ČSL přednostní právo pouze šéf klubu Jan Bartošek.</p>
      <p>Výborný byl v roce 2012 zvolen zastupitelem Pardubického kraje. Z funkce odstoupil, protože se krátce poté stal ředitelem pardubického gymnázia Mozartova a ze zákona nemohl být zastupitelem a ředitelem zároveň. Ředitelem gymnázia byl do konce března 2018. Jeho otcem je bývalý místopředseda lidovců (v letech 2001 až 2003), exministr obrany a někdejší soudce Ústavního soudu a nyní Nejvyššího správního soudu (NSS) Miloslav Výborný. Letos v říjnu oznámil, že na funkci soudce NSS rezignuje k 31. prosinci.</p>
    </article>
  </body>
</html>