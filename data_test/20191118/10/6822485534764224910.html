<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T10:28:00+00:00"/>
    <meta property="og:title" content="سهم ۲.۵ درصدی بنزین در سبد خانوار"/>
    <meta property="og:description" content="به گزارش صدا و سیما، علی سرزعیم اقتصاددان در برنامه گفتگوی ویژه خبری شبکه دو سیما گفت: اختلاف قیمت بنزین در داخل و خارج کشور، انگیزه قاچاق بنزین را فراهم کرده است که در نهایت به ایجاد رانت و فساد اقتصادی می‌انجامد."/>
  </head>
  <body>
    <article>
      <h1>سهم ۲.۵ درصدی بنزین در سبد خانوار</h1>
      <address>
        <time datetime="2019-11-18T10:28:00+00:00">18 Nov 2019, 10:28</time>
      </address>
      <p>معاون امور اقتصادی وزیر اقتصاد سهم بنزین در سبد خانوار را بطور متوسط ۲.۵ درصد عنوان کرد و گفت:​ این یعنی افزایش نرخ بنزین فقط ۲.۵ درصد اقتصاد یک خانواده را تحت تاثیر قرار می‌دهد.</p>
      <p>به گزارش صدا و سیما، علی سرزعیم اقتصاددان در برنامه گفتگوی ویژه خبری شبکه دو سیما گفت: اختلاف قیمت بنزین در داخل و خارج کشور، انگیزه قاچاق بنزین را فراهم کرده است که در نهایت به ایجاد رانت و فساد اقتصادی می‌انجامد.</p>
      <p>او ادامه داد: بنزین به عنوان یکی از حامل‌های انرژی متعلق به همه مردم است، ولی عده‌ای به ناحق از آن بهره می‌برند افزایش نرخ بنزین سبب کاهش قاچاق سوخت می‌شود و فایده ان به جیب مردم بر می‌گردد.</p>
      <p>محمدعلی دهقان دهنوی معاون امور اقتصادی وزیر اقتصاد نیز گفت: به طور متوسط روزانه ۱۰۰ میلیون لیتر بنزین در کشور تولید می‌شود اگر بتوانیم بنا به اتفاق ۱۰ میلیون لیتر از میزان مصرف سوخت بکاهیم و با نرخ ۵ هزار تومان در خلیج فارس بفروشیم با در نظر گرفتن تفاوت با نرخ داخل کشور روزانه حدود ۴ میلیارد تومان و در ۱۰ روز ۴۰ میلیارد تومان و سالانه ۱۴ هزار میلیارد تومان درآمد حاصل می‌شود.</p>
      <p>او ادامه داد: در حال حاضر شرایط اقتصادی مردم به گونه‌ای نیست که بتوانند نرخ ۵ هزار تومان بابت هزینه بنزین را تحمل کنند هدف فعلی سیاست اقتصادی دولت بر این است که توزیع سوخت با نرخی عادلانه‌تر صورت پذیرد.</p>
      <p>دهقان تصریح کرد: نرخ هر لیتر بنزین در عربستان ۶۲۰۰ تومان، در امارات ۶۴۰۰ تومان، در افغانستان، ۷ هزار تومان، پاکستان ۸ هزار تومان، ترکیه ۱۳۲۰۰ تومان و در کشور‌های پیشرفته‌ای مانند هلند و سوئد ۲۰ هزار تومان، در ترکمنستان حدود ۵ هزار تومان به پول ما فروخته می‌شود.</p>
      <p>سرزعیم در پاسخ به این سوال که آیا قیمت دیگر کالا‌ها متاثر از اصلاح نرخ بنزین افزایش می‌یابد؟ گفت: این نوع تفکر درست نیست، زیرا در همه کشور‌های در حال توسعه، افزایش نرخ بنزین سبب تورم می‌شود، اما در کشور ما اینطور نیست این خود یک شاهد نقض بر این نوع تفکر است.</p>
      <p>دهقان دهنوی سهم بنزین در سبد خانوار را بطور متوسط ۲.۵ درصد عنوان کرد و افزود:​ این یعنی افزایش نرخ بنزین فقط ۲.۵ درصد اقتصاد یک خانواده را تحت تاثیر قرار می‌دهد.</p>
      <p>معاون وزیر اقتصاد گفت: افزایش نرخ بنزین به معنای گرانی سایر خدمات نیست.</p>
      <p>محمدعلی دهقان دهنوی  افزود:​ اگر نرخ بنزین ۵۰ درصد افزایش یابد به این معنا نیست که نرخ خدمات حمل و نقل جاده هم ۵۰ درصد افزایش می‌یابد باید بررسی کرد که سهم بنزین چند درصد از این خدمات را شامل می‌شود.</p>
      <p>او تصریح کرد: کمی قبل تر، ​ بنزین ۵ هزار تومانی را با هزار تومان به مردم عرضه می‌کردیم حال می‌خواهیم تفاوت ۴ هزار تومانی را عادلانه میان مردم تقسیم کنیم، روش عادلانه این است که به قشر ضعیف‌تر یارانه‌ی بیشتری اختصاص یابد به این نوع تقسیم "سود باز توزیع درآمد" می‌گویند.</p>
      <p>معاون اقتصادی وزیر اقتصاد گفت: طبق این روش، آن‌ها که از سطح درآمد بالاتری برخوردارند باید هزینه بیشتری برای سوخت بدهند، ولی کم درآمد‌ها به درآمد می‌رسند، طبق الگوی ارائه شده دولت، ​ هر خانوار ۴ نفره ماهانه ۱۷۲ هزار تومان یارانه بنزین دریافت خواهد کرد البته ۶۰ لیتر هم سهمیه بنزین برای یک خودرو دریافت می‌کند.</p>
      <p>دهقان دهنوی اضافه کرد:​ وقتی سوخت گران شود مردم به خرید خودرو‌های ارزان ترغیب می‌شوند و خودرو ساز‌ها هم در صدد ارتقاء سطح خط تولید خود بر می‌آیند تا خودرو‌های کم مصرف تولید کنند به این ترتیب سوخت کمتری مصرف می‌شود و هوا کمتر آلوده خواهد شد.</p>
      <p>سرزعیم استاد دانشگاه نیز گفت: با کنترل هزینه‌های دولت می‌توان از ایجاد کسری بودجه جلوگیری کرد تا دولت مجبور نشود کسری بودجه را به صورت تورم به مردم تحمیل کند یا به شکل هزینه‌های خدمات دولتی از مردم بگیرد.</p>
      <p>او اصلاح نظام مالیاتی را راه دیگر اصلاح ساختار کلان اقتصادی عنوان کرد و ادامه داد: معافیت مالیاتی باید حذف و صورت‌های مالیاتی شفاف‌تر گردد وقتی همه مالیات دهند حق خواهند داشت که حساب کشی کنند و متوقع باشند که حکومت هم هزینه هایش را به صورت ریز بیان کند.</p>
      <p>دهقان دهنوی گفت: طبق قانون هدفمندی یارانه‌ها دولت می‌توانست ۲۰ درصد از محل افزایش نرخ بنزین را برای جبران کسری بودجه خود بردارد، اما این کار صورت نگرفت پس دولت هیچ نفعی از این جریان نمی‌برد.</p>
    </article>
  </body>
</html>