<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597865/xongk-kongk-i-astynomia-apeilei-me-pragmatikes-sfaires"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T10:06:00+00:00"/>
    <meta property="og:title" content="Χονγκ Κονγκ: Η αστυνομία απειλεί με «πραγματικές σφαίρες»"/>
    <meta property="og:description" content="Οξύνεται η κατάσταση στο Χονγκ Κονγκ. Οι φιλοδημοκρατικοί διαδηλωτές πυρπόλησαν σήμερα το πρωί την είσοδο της Πολυτεχνικής Σχολής του Χονγκ Κονγκ όπου..."/>
  </head>
  <body>
    <article>
      <h1>Χονγκ Κονγκ: Η αστυνομία απειλεί με «πραγματικές σφαίρες»</h1>
      <address><time datetime="2019-11-18T10:06:00+00:00">18 Nov 2019, 10:06</time> by <a rel="author">SigmaLive</a></address>
      <p><b>Οξύνεται η κατάσταση στο Χονγκ Κονγκ. Οι φιλοδημοκρατικοί διαδηλωτές πυρπόλησαν σήμερα το πρωί την είσοδο της Πολυτεχνικής Σχολής του Χονγκ Κονγκ όπου βρίσκονται κλεισμένοι προκειμένου να εμποδίσουν την επέμβαση της αστυνομίας, η οποία από την πλευρά της απείλησε να κάνει χρήση «πραγματικών σφαιρών» και «φονικών όπλων» εναντίον τους.<br/></b> <br/>Η αστυνομία του Χονγκ Κονγκ έσπασε τα οδοφράγματα που είχαν στήσει οι φοιτητές στην Πολυτεχνική Σχολή και εισήλθε στον χώρο για να συλλάβει τους διαδηλωτές.<br/> <br/>Οι κινητοποιήσεις που πραγματοποιούνται στην πρώην βρετανική αποικία εδώ και περισσότερους από πέντε μήνες πέρασαν την προηγούμενη εβδομάδα σε μία πολύ πιο ακραία και βίαιη φάση, με αποτέλεσμα να κλείσουν σχολεία και να προκληθεί ανησυχία για το κατά πόσο είναι εφικτή η επίλυση της άνευ προηγουμένου πολιτικής κρίσης.<br/> <br/>Πολλές εκρήξεις ακούστηκαν τα ξημερώματα, σύμφωνα με ανταποκριτές του AFP, προτού εμφανιστεί πυκνός καπνός από την είσοδο της Πολυτεχνικής Σχολής του Χονγκ Κονγκ (PolyU), το οποίο αυτό το Σαββατοκύριακο αναδείχθηκε σε προπύργιο των διαδηλωτών.<br/> <br/><b>«Περιοχή ταραχών»<br/></b> <br/>Νωρίτερα σήμερα η αστυνομία προσπάθησε να εισέλθει στον χώρο του Πολυτεχνείου που βρίσκεται στην χερσόνησο Κοουλούν, όμως απωθήθηκε από τους διαδηλωτές.<br/> <br/>Η αστυνομία ανακοίνωσε ότι μέλη της πυροβόλησαν τρεις φορές με πραγματικές σφαίρες τα ξημερώματα κοντά στο πανεπιστήμιο, διευκρινίζοντας ότι κανένας δεν τραυματίστηκε.<br/> <br/>Ο χώρος του Πολυτεχνείου και η είσοδός του, που βρίσκεται κοντά στο Κρος Χάρμπορ Τάνελ –μία από τις τρεις χερσαίες εισόδους στο νησί του Χονγκ Κονγκ, που είναι κλειστή από την Τρίτη—είναι θέατρο συγκρούσεων από χθες Κυριακή.<br/> <br/>Ένδειξη του επιπέδου βίας και των νέων τακτικών που χρησιμοποιούν οι διαδηλωτές είναι το γεγονός ότι για πρώτη φορά τραυματίστηκε αστυνομικός στο πόδι από βέλος που έριξε ένας διαδηλωτής.<br/> <br/>Εξάλλου ένα τεθωρακισμένο όχημα της αστυνομίας πυρπολήθηκε από βόμβες μολότοφ την ώρα που οι δυνάμεις της τάξης προσπαθούσαν να ανακτήσουν τον έλεγχο μιας πεζογέφυρας που βρίσκεται στους σταθμούς διοδίων της σήραγγας.<br/> <br/>Η αστυνομία έχει χαρακτηρίσει την περιοχή του Πολυτεχνείου «περιοχή ταραχών» --με τη συμμετοχή σε ταραχές να τιμωρείται στο Χονγκ Κονγκ με δέκα χρόνια κάθειρξη—και έχει κλείσει τις εισόδους του, ενώ ο εκπρόσωπός της Λούις Λάου απηύθυνε αυστηρό μήνυμα μέσω Facebook.<br/> <br/>«Ζητώ από εδώ από τους ταραχοποιούς να μην χρησιμοποιούν βόμβες μολότοφ, βέλη, αυτοκίνητα ή φονικά όπλα για να επιτεθούν στους αστυνομικούς», ανέφερε. «Αν συνεχίσουν τις τόσο επικίνδυνες ενέργειες, δεν θα έχουμε άλλη επιλογή από το να χρησιμοποιήσουμε την ελάχιστη απαραίτητη βία, περιλαμβανομένων των πραγματικών σφαιρών, για να απαντήσουμε».<br/> <br/>Η αστυνομία του Χονγκ Κονγκ φέρει όπλα, αλλά τα χρησιμοποιεί σπάνια σε συγκεκριμένα περιστατικά. Μέχρι στιγμής στη διάρκεια των κινητοποιήσεων τρεις άνθρωποι έχουν χτυπηθεί από πραγματικές σφαίρες, αλλά κανένας θανάσιμα.<br/> <br/>Για να αντιμετωπίσουν τους διαδηλωτές που τους πετούν βόμβες μολότοφ και τούβλα οι αστυνομικοί προτιμούν μέχρι στιγμής τα δακρυγόνα και τις σφαίρες που είναι καλυμμένες με πλαστικό ή αντλίες νερού.<br/> <br/><b>Κινέζοι στρατιώτες στους δρόμους<br/></b> <br/>Τα επίσημα κινεζικά μέσα ενημέρωσης, που εμφανίζονται ιδιαίτερα επικριτικά απέναντι στους διαδηλωτές, χαιρέτισαν σήμερα την εμφάνιση στους δρόμους του Χονγκ Κονγκ το Σάββατο Κινέζων στρατιωτών προκειμένου να ανοίξουν τους δρόμους.<br/> <br/>Αυτή η σπάνια εμφάνιση των Κινέζων στρατιωτών, οι οποίοι διατηρούν χαμηλό προφίλ στο Χονγκ Κονγκ, είναι ιδιαίτερα συμβολική: οι καταγγελίες περί κινεζικής παρέμβασης στις υποθέσεις της πρώην βρετανικής αποικίας βρίσκεται στο επίκεντρο των διεκδικήσεων των διαδηλωτών.<br/> <br/>Από την πλευρά του ο Κινέζος υπουργός Άμυνας Γου Κιάν υπερασπίστηκε σήμερα την παρουσία στρατιωτών στους δρόμους του Χονγκ Κονγκ επαναλαμβάνοντας ότι ο στρατός διαθέτει τα μέσα για να καταπνίξει τις διαμαρτυρίες.<br/> <br/>«Ο τερματισμός της βίας και η αποκατάσταση της τάξης είναι το αμεσότερο καθήκον μας στο Χονγκ Κονγκ», τόνισε.<br/> <br/>Πηγή: ΑΠΕ-ΜΠΕ<br/> </p>
    </article>
  </body>
</html>