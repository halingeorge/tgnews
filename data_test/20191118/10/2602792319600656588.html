<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/turechchina-zakupovuvatime-v-ukra%d1%97ni-posuhostijki-sorti-ozimo%d1%97-psheniczi/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-18T10:46:00+00:00"/>
    <meta property="og:title" content="Проростає зерно міжнародного партнерства"/>
    <meta property="og:description" content="Інститут зрошуваного землеробства НААН України підписав угоду про міжнародне співробітництво із турецькою компанією «Мейа Тохум». Перспективну угоду про мі"/>
  </head>
  <body>
    <article>
      <h1>Проростає зерно міжнародного партнерства</h1>
      <address>
        <time datetime="2019-11-18T10:46:00+00:00">18 Nov 2019, 10:46</time>
      </address>
      <figure>
        <img src="https://infoindustria.com.ua/wp-content/uploads/2019/11/psheniczya.jpg"/>
      </figure>
      <p>
        <b>Інститут зрошуваного землеробства НААН України підписав угоду про міжнародне співробітництво із турецькою компанією «Мейа Тохум».</b>
      </p>
      <p>Перспективну угоду про міжнародне співробітництво уклали херсонські науковці. Інститут зрошуваного землеробства Національної академії аграрних наук України підписав такий документ із компанією Мейа Тохум, що займається селекцією сільськогосподарських рослин на південному сході Туреччини і має три насіннєвих заводи.</p>
      <p>«За умовами договору турецькі партнери закуповуватимуть для випробувань та можливої акліматизації посухостійкі сорти озимої пшениці нашої селекції. А для Інституту зрошуваного землеробства вони надаватимуть сорти нуту й чечевиці для тестування можливості їх вирощування в Україні. Першу партію з восьми кілограмів насіння озимого нуту ми вже отримали та висадили на дослідній ділянці», — розповіла Раїса Вожегова, директор інституту, член президії НААН України.<br/>З турецькими компаніями за сприяння Міжнародної спілки бізнесменів України й Туреччини інститут співпрацює ще з 2015 року. Інша компанія з провінції Конья, приміром, також регулярно закуповує насіннєве зерно херсонської пшениці для випробувань в умовах тамтешньої кліматичної зони. І сплачує не тільки за зерно, а й роялті селекціонерам, котрі створили сорти.</p>
      <p>
        <b>Інфоіндустрія</b>
      </p>
      <p>за матеріалами <a href="http://www.golos.com.ua/article/323874">golos.com.ua</a></p>
    </article>
  </body>
</html>