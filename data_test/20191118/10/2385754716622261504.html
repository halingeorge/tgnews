<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597874/katexomena-kyriarxei-to-kapsimo-simaias-psevdokratous-apo-elam"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T10:55:00+00:00"/>
    <meta property="og:title" content="Κατεχόμενα: Κυριαρχεί το κάψιμο σημαίας ψευδοκράτους από ΕΛΑΜ"/>
    <meta property="og:description" content="Οι αντιδράσεις στην τ/κ πλευρά για το κάψιμο της σημαίας του ψευδοκράτους από οπαδούς του ΕΛΑΜ στην εκδήλωσή του για την καταδίκη του ψευδοκράτους την..."/>
  </head>
  <body>
    <article>
      <h1>Κατεχόμενα: Κυριαρχεί το κάψιμο σημαίας ψευδοκράτους από ΕΛΑΜ</h1>
      <address><time datetime="2019-11-18T10:55:00+00:00">18 Nov 2019, 10:55</time> by <a rel="author">SigmaLive</a></address>
      <p>Οι αντιδράσεις στην τ/κ πλευρά για το κάψιμο <a href="https://www.sigmalive.com/news/international/597812/agkyra-katigorei-kypro-kai-ellada-gia-to-kapsimo-tis-simaias-sta-katexomena">της σημαίας του ψευδοκράτους από οπαδούς του ΕΛΑΜ</a> στην εκδήλωσή του για την καταδίκη του ψευδοκράτους την Παρασκευή, η ανακοίνωση του ΕΛΑΜ που ακολούθησε των πρώτων δηλώσεων επί του θέματος από τον Κουντρέτ Οζερσάι και τα όσα ακολούθησαν, αναφέρονται στα πρωτοσέλιδα του τ/κ Τύπου είτε ως κύριο θέμα, είτε σε μονόστηλα. Η οικονομία είναι το άλλο μεγάλο θέμα των εφημερίδων, καθώς ο «κρατικός» προϋπολογισμός συνεχίζει να συζητείται στις αρμόδιες «επιτροπές» της «βουλής».</p>
      <p>Η «Αφρίκα» (Αφρική) με τίτλο «Οργή για τους Ε/κ φασίστες, θαυμασμός για τους Τούρκους φασίστες» γράφει ότι και οι δύο είναι «πάρε τον ένα και χτύπα τον άλλον, δεν έχουν διαφορά μεταξύ τους», καταδικάζει και τον ε/κ και τον τ/κ φασισμό, διερωτώμενη αυτοί που όταν η εφημερίδα δεχόταν επίθεση από τους Τούρκους φασίστες και δεν είχαν καταδικάσει τα επεισόδια τότε, με ποιό πρόσωπο τώρα καταδικάζουν τους ε/κ φασίστες που έκαψαν τη σημαία του ψευδοκράτους. Αλλού αναφέρεται στην ανακοίνωση του ΕΛΑΜ και γράφει ότι το εθνικιστικό κόμμα απειλεί και τους Ε/κ που αγοράζουν βενζίνη από τον «βορρά».<br/><br/>Η «Χαλκίν Σεσί» (Φωνή του λαού) με τίτλο «Γιατί υπάρχει σιγή έναντι του ΕΛΑΜ;» αναφέρεται στις αντιδράσεις που προκάλεσε στην τ/κ πλευρά το κάψιμο της σημαίας του ψευδοκράτους από μέλη του ΕΛΑΜ την Παρασκευή και προβάλλει την ανάρτηση του Κουντρέτ Οζερσάι που επισημαίνει ότι "ο Ε/κ ηγέτης και τα ε/κ κόμματα τηρούν σιγή ιχθύος για το συμβάν". Σε άλλο θέμα αναφέρει ότι ο «δήμος» Λευκωσίας ανακοίνωσε ότι θα λύσει το πρόβλημα με το αποχετευτικό σύστημα. Αλλού αναφέρεται στον θάνατο της Γελντίζ Κεντέρ, 91 ετών, μιας από τις μεγαλύτερες θεατρικές ηθοποιούς στην Τουρκία.<br/><br/>Η «Χαβαντίς» (Είδηση) με τίτλο «Ανησυχία για το σχέδιο» αναφέρεται στο αναπτυξιακό αρχιτεκτονικό σχέδιο της περιοχής Αμμοχώστου – Τρικώμου – Αγίου Σέργιου και γράφει ότι τοπικοί παράγοντες εκφράζουν ανησυχία ότι αυτό θα μειώσει το ενδιαφέρον για επενδύσεις που έχει αυξηθεί στην εν λόγω περιοχή. Σε άλλο θέμα συγκρίνει τις τιμές στη μεγαλύτερη λαϊκή αγορά της Λευκωσίας και γράφει ότι τα ακριβότερα προϊόντα είναι τα χειμερινά είδη, κάστανα, μανιτάρια και σταφύλι βέρικο. Αλλού αναφέρεται σε φωτογραφικό θησαυρό 66 χρόνων που έχει ένας Τ/κ φωτογράφος στο μικρό του μαγαζί στην εντός των τειχών παλιά Λευκωσία και την επιθυμία του ηλικιωμένου πλέον φωτογράφου να κάνει ένα μικρό μουσείο με την ιστορία όπως την κατέγραψε με τον φακό του.<br/><br/>Η «Κίπρις» (Κύπρος) με τίτλο «Μια περιουσία στις υπερωρίες» γράφει ότι κάθε χρόνο αυξάνονται οι πληρωμές υπερωριών στο «δημόσιο» που ξεπερνούν κάποτε και τους μισθούς, αναφέροντας ότι τα τελευταία 4 χρόνια αυτή η αύξηση έφτασε στο 119%. Σε άλλο θέμα αναφέρεται στις αφίξεις στο ψευδοκράτος από λιμάνια και αεροδρόμια και γράφει ότι έφτασαν το 1,5 εκ και από αυτούς το 64,29 είναι Τούρκοι υπήκοοι. Αλλού αναφέρει ότι το ΕΛΑΜ έθεσε στο στόχαστρό του τον Μουσταφά Ακιντζί και τον Κουντρέτ Οζερσάι.<br/><br/>Η «Γενί Ντουζέν» (Νέα τάξη) με τίτλο «Στον λογαριασμό δεν μπήκε το συνάλλαγμα» φιλοξενεί δηλώσεις πρώην «υπουργών οικονομικών» και οικονομολόγων που σχολιάζουν τον «κρατικό» προϋπολογισμό του 2020, όπου δεν περιλαμβάνονται μέτρα για τις επιπτώσεις από την αυξομείωση των συναλλαγματικών ισοτιμιών. Σε άλλο θέμα αναφέρεται στον υπερπληθυσμό στις κεντρικές φυλακές όπου αντί 173 κρατουμένων μένουν αυτή την στιγμή 612.</p>
    </article>
  </body>
</html>