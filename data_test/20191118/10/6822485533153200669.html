<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827054.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T10:44:00+00:00"/>
    <meta property="og:title" content="ترافیک روان در معابر تهران"/>
    <meta property="og:description" content="به گزارش ایسنا، سردار مهماندار صبح امروز (دوشنبه) در گفتگویی تلویزیونی با اشاره به پیش بینی هواشناسی برای بارش برف و باران از روز گذشته، گفت: بارندگی ها برابر پیش‌بینی هواشناسی از صبح امروز آغاز شد که در قسمت های شمالی تهران بارش ها به صورت برف بوده است ولی عموما در اکثر مناطق تهران شاهد بارش باران هستیم."/>
  </head>
  <body>
    <article>
      <h1>ترافیک روان در معابر تهران</h1>
      <address>
        <time datetime="2019-11-18T10:44:00+00:00">18 Nov 2019, 10:44</time>
      </address>
      <p>رییس پلیس راهور تهران بزرگ از تردد روان در اکثر معابر شهر تهران خبر داد.</p>
      <p>به گزارش ایسنا، سردار مهماندار صبح امروز (دوشنبه) در گفتگویی تلویزیونی با اشاره به پیش بینی هواشناسی برای بارش برف و باران از روز گذشته، گفت: بارندگی ها برابر پیش‌بینی هواشناسی از صبح امروز آغاز شد که در قسمت های شمالی تهران بارش ها به صورت برف بوده است ولی عموما در اکثر مناطق تهران شاهد بارش باران هستیم.</p>
      <p>وی افزود: شهرداری تهران از شب گذشته بر اساس پیش بینی ها تمهیدات لازم را در نظر گرفتند و کار پاشیدن شن و نمک در سطح معابر انجام شد بر همین اساس در حال حاضر مشکل خاصی در سطح شهر مشاهده نمی شود و تردد روان ادامه دارد و در معابر تهران مشکلی نداریم.</p>
      <p>وی ادامه داد: خوشبختانه روز گذشته با اعلامی که درخصوص جلوگیری از ترددهای غیرضرور با توجه به پیش بینی بارش ها شده بود مورد توجه شهروندان قرار گرفت و امروز هم شاهد بار ترافیکی مناسبی هستیم لذا یکبار دیگر از شهروندان درخواست می‌کنیم از سفرهای غیر ضرور پرهیز کنند و با رعایت فاصله طولی و در مناطقی که بارش برف داریم برای تردد حتما از زنجیر چرخ استفاده کنند.</p>
      <p>رییس پلیس راهور تهران بزرگ درباره ورودی های شهر تهران هم گفت: ورودی شمال شرقی تهران در حال حاضر با بارش برف مواجه است و در ورودی غربی تهران نیز با بارش باران مواجه هستیم.</p>
    </article>
  </body>
</html>