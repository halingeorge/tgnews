<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3377303/yeneroglunun-baskanlik-pismanligi-khk-cok-ciddi-facialar-dogurdu"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T10:56:00+00:00"/>
    <meta property="og:title" content="Yeneroğlu'nun 'başkanlık' pişmanlığı! &quot;KHK çok ciddi facialar doğurdu&quot;"/>
    <meta property="og:description" content="AKP’den istifa eden Mustafa Yeneroğlu, 15 Temmuz psikolojsi ile başkanlık sistemine destek verdiğini belirtti. Arınç'ın KHK açıklaması ile ilgili olarak &quot;KHK çok ciddi facialar doğurdu&quot; dedi."/>
  </head>
  <body>
    <article>
      <h1>Yeneroğlu'nun 'başkanlık' pişmanlığı! "KHK çok ciddi facialar doğurdu"</h1>
      <h2>AKP’den istifa eden Mustafa Yeneroğlu, 15 Temmuz psikolojsi ile başkanlık sistemine destek verdiğini belirtti. Arınç'ın KHK açıklaması ile ilgili olarak "KHK çok ciddi facialar doğurdu" dedi.</h2>
      <address>
        <time datetime="2019-11-18T10:56:00+00:00">18 Nov 2019, 10:56</time>
      </address>
      <p>AKP’den istifa eden Mustafa Yeneroğlu, Karar gazetesinden Ahmet Taşgetiren, Yıldıray Oğur ve Elif Çakır’ın sorularını cevapladı. Yeneroğlu, "Cumhurbaşkanlığı sistemine Meclis’te destek verdiniz değil mi?" sorusuna “Bugünden bakınca maalesef. O zaman 15 Temmuz psikolojsi çok güçlüydü tabii." açıklamasında bulunarak "Şu anki haliyle başkanlık sisteminin sürdürülebilir olmadığını düşünüyorum" dedi.</p>
      <h3>"KHK ÇOK CİDDİ FACİALAR DOĞURDU"</h3>
      <p>Yeneroğlu, Bülent Arınç’ın AKP içerisinde tartışma oluşturan "KHK faciadır" açıklamasına ilişkin olarak ise, "Yani ben KHK’nın kendisinin facia olduğunu söylemem ama KHK’nın çok ciddi facialar doğurduğunu çok net olarak ifade edebilirim" görüşünde bulunarak başından geçen bir olayı şöyle anlattı:</p>
      <blockquote>"Benim için çok acı bir olaydı: 6 yaşındaki kızım ‘Baba bana hiç zaman ayırmıyorsun’ deyince kızımla Ankara’da bir lunaparka gittik. Orada işte papağanlarla falan fotoğraf çektiriyorduk. Fotoğrafları seçiyorsunuz. Baktım biri ‘Mustafa bey buradan seçebilirsiniz’ dedi. Şaşırdım tabii. ‘Siz beni tanımazsınız ama ben sizi tanıyorum” dedi. Yüzü kızardı, gözü yaşardı. ‘Tanışalım’ dedim ‘siz kimsiniz’ dedim. ‘Ben cumhuriyet savcısıyım’ dedi. Bir şey diyemedim. ‘Benim burada olmam benim ayıbım değil, sizin ayıbınız’ dedi. Eşim de ordaydı, herkes ağlamaya başladı. Ben kendimi zor tutuyorum. Dedi ki ‘11 ay tutuklu kaldım ve çocuğumu çocuk esirgeme kurumuna veriyorlardı. Babamın ve kız kardeşimin cenazesine gidemedim’ dedi. Araştırdım birinci mahkemede beraat ediyor. İkinci mahkemede de beraat ediyor. İki yıldır Yargıtay’da dosyası bekliyor. Eşi de hakim. Samsun’dan Ankara’ya gelmiş. 2 bin 500 liraya sigortasız şekilde hayatta tutunmaya çalışıyor. FETÖ’nün uzağından da geçmemiş. Tek sebebi zamanında HSYK seçimlerinde demişler ki ‘şuna oy vereceksin’ o da ‘hayırlısı olsun değerlendiririz’ demiş. Bunu isteyen şu anda da bir ilin başsavcılığını yapan savcı. Başkaları da bu şekilde kaç insanın hayatını mahvetmiştir."</blockquote>
      <p>“Türkiye’deki temel problem yasal değil. Yasalarda ciddi bir sorun yok” diyen Yeneroğlu, “Uygulamada sorun var. Mevcut iklim içinde kimse yasanın gereğini yerine getirmiyor zaten. Onun için istediğiniz kadar yasa yapın. Türkiye AİHM’in içtihatlarına tabi bir ülke. Bu içtihatların uygulanması lazım. AYM kararı gibi uygulaması lazım. Takan var mı yok. Herkes hedef olur muyum diye düşünüyor" ifadesini kullandı.</p>
      <h3>"BAŞKANLIK SİSTEMİNE MAALESEF DESTEK VERDİM"</h3>
      <p>Yeneroğlu, "Cumhurbaşkanlığı sistemine Meclis’te destek verdiniz değil mi?” sorusuna “Bugünden bakınca maalesef. O zaman 15 Temmuz psikolojsi çok güçlüydü tabii. Prensip olarak başkanlık sisteminin tartışılabileceğini sonuçta kıta Avrupa’da sosyalizasyonunu edinmiş biri olarak Türkiye’nin çok kültürlü çoğulcu yapısını parlamenter sistemin daha uygun olduğunu düşünüyorum. Şu anki haliyle başkanlık sisteminin sürdürülebilir olmadığını düşünüyorum" karşılığını verdi.</p>
    </article>
  </body>
</html>