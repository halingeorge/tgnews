<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/gadgets/kitay-otnovo-obicha-iphone.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T10:45:15+00:00"/>
    <meta property="og:title" content="Китай отново обича iPhone"/>
    <meta property="og:description" content="Продажбите на модела на Apple отчитат повишение"/>
  </head>
  <body>
    <article>
      <h1>Китай отново обича iPhone</h1>
      <address>
        <time datetime="2019-11-18T10:45:15+00:00">18 Nov 2019, 10:45</time>
      </address>
      <p>Китайските потребители преоткриват любовта си към iPhone.</p>
      <p>Apple Inc. е доставила 10 милиона телефона в Китай през септември и октомври, показват изчисления на Bloomberg на база правителствени данни. Това е първата индикация за представянето на компанията във втората най-голяма икономика след пускането на пазара на новите модели през есента. Данните сочат, че доставките са нараснали с 6 процента спрямо миналата година.</p>
      <p>Те потвърждават очакванията, че трите модела от семейството iPhone 11 се продават по-добре от предходните, особено на пазара, който е вторият най-важен за Apple след САЩ.</p>
      <p>В последно време компанията имаше проблеми в Поднебесната империя, като загуби пазарен дял от местни конкуренти като Huawei Technologies Co. и Xiaomi Corp., които предлагат по-ниски цени. Напрежението между Пекин и Вашингтон и особено забраните срещу Huawei събудиха патриотичните чувства на китайците и ги накараха да се обърнат към местните производители.</p>
      <p>iPhone 11 и iPhone 11 Pro обаче успяха да спечелят отново потребителите там. Главният изпълнителен директор Тим Кук отдава доброто представяне и на нова програма за месечно изплащане и предложения за отстъпки при връщане на стар модел. Освен това цената на iPhone 11 бе понижена.</p>
      <p>Общите доставки на смартфони в Китай паднаха с 5 процента до 69,3 милиона през двата месеца.</p>
    </article>
  </body>
</html>