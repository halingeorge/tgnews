<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/18/croazia-la-polizia-di-frontiera-spara-sui-migranti"/>
    <meta property="og:site_name" content="euronews"/>
    <meta property="article:published_time" content="2019-11-18T10:39:31+00:00"/>
    <meta property="og:title" content="Croazia: la polizia di frontiera spara sui migranti"/>
    <meta property="og:description" content="Il gruppo cercava di raggiungere la Slovenia. Uno è rimasto gravamente ferito"/>
  </head>
  <body>
    <article>
      <h1>Croazia: la polizia di frontiera spara sui migranti</h1>
      <address><time datetime="2019-11-18T10:39:31+00:00">18 Nov 2019, 10:39</time> by <a rel="author">Euronews </a></address>
      <p>L'ultimo altolà è stato impartito con i proiettili delle pistole. Un gruppo di migranti stava cercando di attraversare il confine tra la Croazia e la Slovenia nel suo viaggio verso l’Europa ma è stato raggiunto dai proiettili della polizia di frontiera croata la sera di sabato 16 novembre, in una zona montuosa vicina alla città adriatica settentrionale di Rijeka. Uno dei migranti è rimasto gravamente ferito.</p>
      <p>Il ministro dell'interno croato Davor Bozinovic ha commentato l’accaduto dichiarando che il gruppo stava cercando di attraversare la Slovenia, ma non ha rilasciato informazioni su quanti fossero i migranti e quale fosse la loro provenienza.</p>
      <p>Quel che è certo che è il percorso battuto dal gruppo di migranti è ben noto: è lo stesso intrapreso da molti che lasciandosi alle spalle i paesi del Medio oriente e dell’Asia centrale cercano di raggiungere le città piu ricche dell’Unione europea, attraversando una frontiera particolarmente sensibile per lo Stato croato, tutt’ora non incluso nello spazio Schengen dell’Unione. Qui i migranti che cercano di raggiungere i confinanti paesi europei si scontrano con la Polizia di frontiera.</p>
      <p>"Gli agenti di polizia stavano impedendo il passaggio di un gruppo che probabilmente voleva raggiungere la Slovenia", ha detto Bozinovic, aggiungendo che un uomo è stato ferito probabilmente ferito a causa dell'uso di armi da fuoco", promettendo che le autorità regionali indagheranno sull'incidente.</p>
      <p>Informazioni sono poi trapelate dall’ospedale dove il migrante ferito è stato ricoverato: "Il paziente ha subito un intervento chirurgico urgente, ferito da i proiettili di un’arma da fuoco nella zona del torace e dello stomaco" ha spiegato alla <i>Reuters</i> un medico del Centro ospedaliero clinico di Rijeka, aggiungendo che il paziente “è in pericolo di vita e sottoposto a trattamento medico intensivo”.</p>
      <p>"Questo è un caso assolutamente scioccante e inaccettabile. Per anni abbiamo evidenziato casi di abuso di migranti da parte delle autorità croate, che hanno sempre più volte negato le accuse e ora hanno ammesso di aver usato un'arma da fuoco. Mi auguro che la cosa abbia risonanza a livello europeo, soprattutto in questo momento, mentre la Croazia è metà dentro l'area Schengen, e che la UE faccia tutto il possibile per scoprire cosa è successo", il commento di Lydia Gall, ricercatrice a Human Rights Watch.</p>
    </article>
  </body>
</html>