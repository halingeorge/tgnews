<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717583/%D8%B2%D9%85%D8%A7%D9%86-%D9%88%D8%A7%D9%82%D8%B9%DB%8C-%D8%A2%D9%85%D9%88%D8%B2%D8%B4-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%B9%D9%84%D8%A7%D9%85-%D8%B4%D8%AF-%D8%A7%D8%AA%D9%84%D8%A7%D9%81-%DB%B4%DB%B2-%D8%AF%D8%B1%D8%B5%D8%AF-%D8%B2%D9%85%D8%A7%D9%86-%D8%A2%D9%85%D9%88%D8%B2%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:11:41+00:00"/>
    <meta property="og:title" content="زمان واقعی آموزش در ایران اعلام شد؛ اتلاف ۴۲ درصد زمان آموزش + آمارها"/>
    <meta property="og:description" content="یک کارشناس ارشد سازمان مدیریت و برنامه‌ریزی کشور با بیان اینکه این مطلب که می‌گویند آموزش رسمی در ایران ۱۲ هزار و ۹۰۰ ساعت است به هیچ عنوان صحیح نیست عنوان کرد: زمان آموزش در ایران ۱۱ هزار و ۷۳۰ ساعت است و ۴۸۹۰ ساعت تفاوت بین زمان واقعی آموزش با زمان رسمی آموزش داریم و ۴۲ درصد زمان را اتلاف می‌کنیم."/>
  </head>
  <body>
    <article>
      <h1>زمان واقعی آموزش در ایران اعلام شد؛ اتلاف ۴۲ درصد زمان آموزش + آمارها</h1>
      <address><time datetime="2019-11-18T10:11:41+00:00">18 Nov 2019, 10:11</time> by <a rel="author">فاطمه اسماعیلی</a></address>
      <p>یک کارشناس ارشد سازمان مدیریت و برنامه‌ریزی کشور با بیان اینکه این مطلب که می‌گویند آموزش رسمی در ایران ۱۲ هزار و ۹۰۰ ساعت است به هیچ عنوان صحیح نیست عنوان کرد: زمان آموزش در ایران ۱۱ هزار و ۷۳۰ ساعت است و ۴۸۹۰ ساعت تفاوت بین زمان واقعی آموزش با زمان رسمی آموزش داریم و ۴۲ درصد زمان را اتلاف می‌کنیم.</p>
      <p><b>به گزارش ایسنا، </b>محمدجواد محسنی‌نیا در نشست بررسی موضوع "زمان آموزش در آموزش و پرورش ایران" که در پژوهشگاه مطالعات آموزش و پرورش برگزارشد با بیان اینکه زمان آموزش در کنار عوامل دیگری مانند عوامل خانوادگی، دوستان و استعداد ذاتی در یادگیری موثر است گفت: زمان آموزش در دوره ابتدایی ۵۱۰۰ ساعت است.</p>
      <p>وی افزود: این زمان در کشوری چون ژاپن ۵ هزار و ۷۸۵ ساعت است. </p>
      <p>این کارشناس ارشد سازمان مدیریت و برنامه ریزی با اشاره به جنبه‌های اقتصادی زمان آموزش گفت: سه وجه مطرح است؛ نخست وجه هزینه‌های اضافی ناشی از افزایش زمان آموزش است، دوم اتلاف منابع ملی، انسانی و عده بهره‌وری امکانات و منابع ناشی از تفاوت زمان واقعی آموزشی با زمان رسمی و سومین جنبه از منظر دانش‌آموزان، زمان از دست رفته‌ای است که آنها به دلیل انتخاب آموزش در مقابل سایر انتخاب‌ها از دست می‌دهند. </p>
      <p>
        <b>محسنی نیا ادامه داد: پنج عامل در تعیین زمان واقعی آموزش موثر است. وقفه‌های زمانی میان ساعات دروس، زمانی که معلم وقت خود را صرف تدریس نمی‌کند، زمانی که دانش‌آموز وقت خود را صرف یادگیری نمی‌کند، غیبت‌های معلم و دانش‌آموز و تعطیلات فصلی و اتفاقی این پنج عامل هستند. </b>
      </p>
      <p>وی اضافه کرد: زمان واقعی آموزش، سهمی از زمان رسمی و تقویم آموزشی است که به تدریس اختصاص می‌یابد.</p>
      <p>این کارشناس ارشد سازمان مدیریت و برنامه ریزی، زمان آموزش در پایه‌های مختلف تحصیلی در کشور را نیز اعلام کرد و گفت: دانش‌آموزان دوره ابتدایی ۸۵۰ ساعت، متوسطه اول ۱۰۲۰ ساعت،  متوسطه نظری ۱۱۹۰ ساعت و متوسطه فنی و حرفه‌ای و کاردانش ۱۳۶۰ ساعت آموزش را دریافت می‌کنند.</p>
      <p>
        <b>محسنی نیا افزود: زمان قابل پیش‌بینی در ۹ ماه سال تحصیلی باید ۱۹۲.۵ ساعت و ۳۸.۵ هفته باشد. این زمان را شورای عالی آموزش و پرورش مصوب کرده است. بر اساس این مصوبه یک سال تحصیلی از ابتدای مهر شروع می‌شود و تا پایان سال تحصیلی ادامه می یابد اما زمان آموزش به دلایل مختلف از جمله امتحانات میان ترم و امتحانات پایانی کاهش می‌یابد. همچنین ۱۳ تا ۱۵ روز تعطیلات نوروزی داریم. تعطیلات رسمی در طول سال تحصیلی نیز حدود ۱۵ روز است. تعطیلی هایی در طول سال تحصیلی به دلایل مختلف از جمله بارش برف یا آلودگی هوا را نیز می‌توان به طور میانگین ۱۰ روز درنظر گرفت. در واقع از ۱۷۰ روز زمان آموزش، ۷۰ روز آن از دست می‌رود. </b>
      </p>
      <p>این کارشناس ارشد سازمان مدیریت و برنامه‌ریزی کشور با بیان اینکه این مطلب که می‌گویند آموزش رسمی در ایران ۱۲۹۰۰ ساعت است به هیچ عنوان صحیح نیست عنوان کرد: زمان آموزش در ایران ۱۱۷۳۰ ساعت است و ۴۸۹۰ ساعت تفاوت بین زمان واقعی آموزش با زمان رسمی آموزش داریم و ۴۲ درصد زمان را اتلاف می‌کنیم.</p>
      <p>
        <b>وی افزود: دولت به طور متوسط ۲.۵ میلیون تومان برای هر دانش‌آموز ابتدایی، ۳.۵ میلیون تومان برای هر دانش‌آموز متوسطه اول، پنج میلیون تومان برای هر دانش‌آموز دوره متوسط نظری و پنج میلیون و ۶۰۰ هزار تومان برای هر دانش‌آموز شاخه فنی و حرفه‌ای و کاردانش هزینه می‌کند؛ به عبارتی به ازای هر نفر ساعت دانش‌آموز ابتدایی ۲۹۰۰ تومان، دانش‌آموز متوسط اول ۳۴۰۰ تومان، دانش‌آموز متوسطه دوم ۴۲۰۰ تومان و دانش‌آموز فنی و حرفه ای و کاردانش ۴۱۰۰ تومان هزینه می‌کند.</b>
      </p>
      <p>این کارشناس ارشد سازمان مدیریت و برنامه ریزی با اشاره به اینکه هزینه نفر- ساعت اتلاف شده در دوره ابتدایی ۷۹۴۰ میلیارد تومان، متوسطه اول ۳۴۰۰ میلیارد تومان، متوسط دوم ۳۱۵۴ میلیارد تومان است گفت: در مجموع ۱۵هزار میلیارد تومان اتلاف منابع داریم.</p>
      <p>انتهای پیام</p>
    </article>
  </body>
</html>