<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nacbank-hoche-dozvoliti-znimati-groshi-z-kartok-u-kasah-magaziniv-640660.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T10:34:34+00:00"/>
    <meta property="og:title" content="Нацбанк хоче дозволити знімати гроші з карток у касах магазинів"/>
    <meta property="og:description" content="Проєкт постанови про зняття готівки в касах магазинів і кафе винесено на обговорення"/>
  </head>
  <body>
    <article>
      <h1>Нацбанк хоче дозволити знімати гроші з карток у касах магазинів</h1>
      <address>
        <time datetime="2019-11-18T10:34:34+00:00">18 Nov 2019, 10:34</time>
      </address>
      <h4>Проєкт постанови про зняття готівки в касах магазинів і кафе винесено на обговорення</h4>
      <p>Національний банк запропонував дозволити українцям, у яких є платіжні картки, отримувати готівку з кас торговельних підприємств. Про це повідомляє пресслужба НБУ.</p>
      <p>«Нацбанк пропонує надати можливість держателям електронних платіжних засобів (наприклад, платіжних карток) у разі потреби отримувати готівку з кас підприємств торгівлі, громадського харчування та послуг, що застосовують реєстратори розрахункових операцій (з відповідною реєстрацією). Також йдеться про оптимізацію норм щодо обліку таких операцій», - вказали у регуляторі.</p>
      <p>Таке рішення, як очікується, сприятиме зменшенню тінізації економіки, подальшому розвитку безготівкового сегменту та зростанню фінансової інклюзії громадян загалом.</p>
      <p>Відповідні норми, зазначили у НБУ, також містить ухвалений нардепами закон «Про внесення змін до закону «Про застосування реєстраторів розрахункових операцій у сфері торгівлі, громадського харчування та послуг» та інших законів України щодо детінізації розрахунків у сфері торгівлі та послуг».</p>
      <p>Крім того вказано, що Нацбанк урегулює питання щодо здійснення операцій з готівкою для подальшого переказу коштів суб’єктами господарювання, які не є фінансовими установами, але мають право надавати окремі фінансові послуги.</p>
      <p>Як повідомляється, про це йдеться у проєкті постанови правління НБУ, що пропонується для громадського обговорення.</p>
      <related>
        <a href="https://glavcom.ua/economics/finances/nacbank-znachno-skorotiv-prodazh-valyuti-na-mizhbanku-640643.html"/>
        <a href="https://glavcom.ua/video/ckandalnu-pisnyu-pro-hatu-gontarevoji-teper-krutyat-prosto-pered-vhodom-do-nacbanku-video-640616.html"/>
        <a href="https://glavcom.ua/news/monetizaciya-shcho-potribno-zrobiti-pilgovikam-abi-kontrolyuvati-ruh-koshtiv-na-rahunku-640645.html"/>
      </related>
    </article>
  </body>
</html>