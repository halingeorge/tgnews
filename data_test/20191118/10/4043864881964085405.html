<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232275/"/>
    <meta property="og:site_name" content="Українська правда"/>
    <meta property="article:published_time" content="2019-11-18T10:14:09+00:00"/>
    <meta property="og:title" content="У Порошенка відреагували на підозру: Труба в конвульсіях"/>
    <meta property="og:description" content="Адвокат п’ятого президента Петра Порошенка Ігор Головань заявляє, що проєкт повідомлення про підозру Порошенкові є замовленням Росії та спробою перешкодити йому провести зустрічі з іноземними лідерами у Хорватії та Канаді."/>
  </head>
  <body>
    <article>
      <h1>У Порошенка відреагували на підозру: Труба в конвульсіях</h1>
      <address>
        <time datetime="2019-11-18T10:14:09+00:00">18 Nov 2019, 10:14</time>
      </address>
      <p>Адвокат п’ятого президента Петра Порошенка Ігор Головань заявляє, що проєкт повідомлення про підозру Порошенкові є замовленням Росії та спробою перешкодити йому провести зустрічі з іноземними лідерами у Хорватії та Канаді.</p>
      <p><b>Джерело:</b><a href="https://blogs.pravda.com.ua/authors/golovan/5dd26afa699c2/?fbclid=IwAR2j58uWKaQzdH6I1Y3_WhpJivPhW4IU1uF4bJksmCL9ri9Fl90izhw-1zo"> блог</a> Голованя на "Українській правді"</p>
      <p><b>Пряма мова:</b> "Так званий "проєкт підозри", про який написав в телеграмі заступник глави адміністрації Януковича Портнов, а згодом скопіювала пресслужба ДБР, є нічим іншим як російським замовленням на завдання шкоди репутації п'ятого президента, а також спробою перешкодити Петру Порошенку провести ряд зустрічей з іноземними лідерами на саміті Європейської народної партії у Хорватії та на безпековому форумі в Галіфаксі (Канада)".</p>
      <p><b>Деталі:</b> Головань назвав проєкт підозри "останнім козирем" директора Держбюро розслідувань Романа Труби, з-під якого "швидко вислизає" крісло.</p>
      <p>Він також додав, що поспіх Труби і "його наставника" Портнова обумовлений ще й тим, що 15 листопада Шевченківський суд зобов'язав ДБР розглянути клопотання про закриття саме цього провадження.</p>
      <p>На думку адвоката, підготовка проєкту підозри є спробою Труби ухилитися від виконання судового рішення.</p>
      <p><b>Що було раніше:</b> 18 листопада пресслужба Державного бюро розслідувань повідомила, що слідчі центрального апарату скерували до Генпрокуратури проєкт повідомлення про<a href="https://www.pravda.com.ua/news/2019/11/18/7232268/"> підозру Петру Порошенкові. </a></p>
      <p>ДБР направило до прокуратури проєкт подання до Верховної Ради про надання згоди на притягнення до кримінальної відповідальності Порошенка, який є чинним нардепом.</p>
      <p>У проєкті підозри йдеться про ч. 3 ст. 109 (державна зрада) та ч. 2 ст. 364 (зловживання владою) Кримінального кодексу України. </p>
      <p><b>Чому це важливо</b>: Після приходу до влади Володимира Зеленського проти колишнього президента Петра Порошенка відкрили низку проваджень, за якими стоїть юрист Андрій Портнов – колишній заступник голови Адміністрації президента при Вікторові Януковичу, знайомий із нинішнім головою Офісу президента Володимира Зеленського Андрієм Богданом.</p>
      <p>У команді Порошенка вважають, що директор ДБР Роман <a href="https://www.pravda.com.ua/news/2019/07/17/7221152/">Труба став інструментом</a> у руках Портнова.</p>
      <p>
        <i>
          <b>Знати більше</b>
        </i>
        <b>:<i><a href="https://www.pravda.com.ua/articles/2019/07/24/7221841/"> Допит без черги. Чому Порошенко раптово нагрянув у ДБР</a></i></b>
      </p>
      <p>
        <b>Передісторія:</b>
      </p>
      <ul>
        <li>19 травня 2019 року екс-заступник глави АП часів Януковича Андрій <a href="https://www.pravda.com.ua/news/2019/05/19/7215465/">Портнов повідомив </a>про повернення в Україну, після чого почав <a href="https://www.pravda.com.ua/news/2019/05/21/7215622/">подавати </a>до ДБР заяви зі звинуваченнями Порошенка у скоєнні злочинів.</li>
        <li>Станом на жовтень ДБР вело щонайменше 13 кримінальних проваджень, в яких фігурує Порошенко. </li>
        <li>13 серпня суд дав дозвіл <a href="https://www.pravda.com.ua/news/2019/08/13/7223476/">допитати Порошенка </a>у ДБР із застосуванням поліграфа у провадженні щодо ймовірного ухилення від податків під час купівлі-продажу телеканалу "Прямий", у Порошенка від проходження "детектора брехні" відмовилися.</li>
        <li>17 вересня суд за клопотанням ДБР <a href="https://www.pravda.com.ua/news/2019/09/17/7226542/">наклав арешт </a>на все нерухоме майно і корпоративні права заводу "Кузня на Рибальському", який раніше належав Порошенку. </li>
        <li>Справу стосовно "Кузні на Рибальському" також відкрили після заяви <a href="https://www.pravda.com.ua/news/2019/05/24/7216040/">Портнова</a>. За його версією, Порошенко розкрадав бюджетні кошти через "Кузню", а потім відмив незаконні доходи, провівши продаж заводу через офшори.</li>
        <li>21 вересня п'ятий президент України заявив, що у чинної влади <a href="https://www.pravda.com.ua/news/2019/09/21/7226983/">не вийде "запроторити Порошенка"</a>за ґрати.</li>
        <li>2 жовтня ЗМІ повідомляли, що Генпрокуратура <a href="https://www.pravda.com.ua/news/2019/10/2/7227909/">готує підозру</a> Порошенку за статтею про зловживання владою.</li>
        <li>Але тоді директор Держбюро розслідувань Роман <a href="https://www.pravda.com.ua/news/2019/10/9/7228562/">Труба заявив</a>, що наразі немає проекту підозри про вчинення злочину Порошенком.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/18/7232268/"/>
        <a href="https://www.pravda.com.ua/articles/2019/11/18/7232239/"/>
        <a href="https://www.pravda.com.ua/podcasts/5dc0510f45f34/2019/11/17/7232201/"/>
      </related>
    </article>
  </body>
</html>