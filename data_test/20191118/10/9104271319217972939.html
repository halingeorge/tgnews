<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/aaa-cercasi-persone-al-centro"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-18T10:01:05+00:00"/>
    <meta property="og:title" content="AAA cercasi persone al centro"/>
    <meta property="og:description" content="LBCP: Sconfitti per un pugno di voti, ora che fine hanno fatto?"/>
  </head>
  <body>
    <article>
      <h1>AAA cercasi persone al centro</h1>
      <h2>LBCP: Sconfitti per un pugno di voti, ora che fine hanno fatto?</h2>
      <address>
        <time datetime="2019-11-18T10:01:05+00:00">18 Nov 2019, 10:01</time>
      </address>
      <p>Sono passati circa cinque mesi dall’insediamento della nuova giunta e in questo lasso di tempo c’è una domanda che ci perseguita giorno e notte. L’opposizione, gli sconfitti, i quasi campioni che hanno perso per un pugno di voti, che fine hanno fatto?<br/>#LePersoneAlcentro, era lo slogan che ci ha accompagnato per mesi, ad ogni angolo c’era un gazebo, non ci si poteva neanche rilassare un attimo ai giardini e godersi una rissa in santa pace che ci si ritrovava catapultati in una merenda organizzata, volantini, feste, comizi, trenini della pace, ballerine e coriandoli. Per settimane, anzi mesi, che sono sembrati anni, siamo stati martellati da slogan sulla fine del mondo (biellese) che a confronto i testimoni di Geova sembravano dei dilettanti.<br/>Poi venne il giorno delle elezioni, dello spoglio, dei conteggi, dell’amara sconfitta.. e in un attimo tutto è finito. Scoriandolati come in un film Marvel i nostri eroi sono spariti. A conti fatti però hanno ottenuto un bel 49%, questo significa che quasi metà dei cittadini ha creduto in loro, METÀ BIELLA, non è poco.. e allora dove sono oggi?<br/>Su qualche spiaggia tropicale a meditare su questa bizzarra e bruciante sconfitta sul filo di lana? Chiusi in una cantina di Gattinara a ubriacarsi di vino “rosso” per dimenticare? Emigrati a Ivrea? Ancora ai giardini a far merenda da soli piangendo dietro una siepe? Non ci è dato saperlo, l’unica cosa certa è dove NON sono, in prima linea, a battersi per quel 49% di biellesi che ha creduto in loro.<br/>Una sola mozione significativa in quasi 150 giorni di impero Corradino, doverosa e obbligata, sugli imbarazzanti ritardi dei lavori alla piscina Rivetti, un po’ poco per chi aveva messo le persone al centro.<br/>Per il resto, nessun reclamo, nessun colpo di scena per destabilizzare il “potere” della lega, nessuna battaglia utile o inutile anche solo per farci sapere che sono vivi. Perché.. ci chiediamo? Poca voglia? Poca volontà? Oppure non c’è davvero nulla da contestare?<br/>Un tacito assenso che ci fa pensare che forse la nuova giunta stia lavorando davvero così bene che risulti inattaccabile, anche se a conti fatti nessuno lo è mai.<br/>Noi crediamo che di motivi per battere i pugni sul tavolo ce ne siano sempre, anche perché fa parte del gioco delle parti ma le persone al centro probabilmente non hanno più gli stimoli per farlo e dopo la batosta si sono forse ritirati a vita privata e a quel 49% di sognatori non resta che sperare in un piccione morto in via Italia, che in tempi non sospetti ha fatto la fortuna di chi ora siede a palazzo Oropa.</p>
      <p>
        <a href="https://labiellachepiaceva.it/">La Biella che piaceVa</a>
      </p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/di-cordoli-di-ruspe-e-selfie-sveliamo-i-fantozziani-retroscena-delle-famigerate-foto"/>
        <a href="https://laprovinciadibiella.it/attualita/in-fondo-biella-non-ce-la-meritiamo-una-citta-strana-selvatica-nascosta-e-scorbutica"/>
        <a href="https://laprovinciadibiella.it/attualita/biella-citta-unesco-ok-ma-stiamo-calmi"/>
      </related>
    </article>
  </body>
</html>