<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/topnews/10081999-uryad-goncharuka-skasuvav-chesn-platzhki-groysmana-granichnih-tarifv-na-opalennya-teper-nemaye.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-18T10:29:00+00:00"/>
    <meta property="og:title" content="Уряд Гончарука скасував «чесні платіжки» Гройсмана: граничних тарифів на опалення тепер немає"/>
    <meta property="og:description" content=" КМУ скасував Постанову про граничні тарифи на опалення і гарячу воду, яку не виконували в мерії Кременчука Кабінет міністрів на засіданні 15 листопада ухвалив рішення про скасування Постановаи №560"/>
  </head>
  <body>
    <article>
      <h1>Уряд Гончарука скасував «чесні платіжки» Гройсмана: граничних тарифів на опалення тепер немає</h1>
      <address><time datetime="2019-11-18T10:29:00+00:00">18 Nov 2019, 10:29</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1574064494_goncharuk-i-groysman.jpg"/>
      </figure>
      <p>
        <b>КМУ скасував Постанову про граничні тарифи на опалення і гарячу воду, яку не виконували в мерії Кременчука</b>
      </p>
      <p>Кабінет міністрів на засіданні 15 листопада ухвалив рішення про скасування Постановаи №560 від 26 червня 2019 року, якою встановлювався граничний тариф на опалення і гаряче водопостачання. Про це повідомила пресслужба Міністерства енергетики та навколишнього середовища.</p>
      <p>Скасованою постановою №560 уряд Володимира Гройсмана встановив граничний тариф на послугу з постачання теплової енергії для населення (з лічильником тепла) 1 400 грн за 1 і 35,21 грн за 1 кв. м опалювальної площі без лічильника. Дана постанова також встановлювала граничний тариф на послугу з гарячого водопостачання: 83,66 грн за кубометр (з рушникосушаркою) і 75,74 грн за кубометр (без рушникосушарки).</p>
      <p>Уряд Гончарука фактично визнав необгрунтованою постанову уряду свого попередника — Гройсмана про граничні тарифи. Так, у Міненерго стверджують, що встановлення граничних тарифів на опалення і гарячу воду суперечить вимогам МВФ і ставить під загрозу відключення опалення і гарячого водопостачання.</p>
      <blockquote>«Рішення забезпечує стійке проходження опалювального сезону та усуває загрозу відключення міст від газу через економічно необґрунтовані ставки тарифів», - сказано в повідомленні міністерства.</blockquote>
      <p>Також повідомляється, що з проханням про скасування Постанови №560 до прем'єр-міністра Олексія Гончарука звернулася Асоціація міст України.</p>
      <p>За сьогоднішніми оцінками уряду, середньозважений тариф в Україні на теплову енергію станом на 1 травня становив 1 800 грн за 1 Гкал, а обмеження тарифу відповідно до скасованої постанови призвело б до додаткових витрат місцевих бюджетів за час опалювального сезону 2019/2020 року на суму 7 млрд грн.</p>
      <p>Нагадаємо, Після ухвалення Постанови №560 (яка нині скасована) прем'єр-міністр Гройсман пояснював, що обмеження цін на тепло покликане спонукати місцеву владу вкладати кошти місцевих бюджетів в модернізацію ЖКГ, а також обумовлено зниженням цін на газ.<i> У</i>ряд Гройсмана, і зокрема, Міністерство юстиції після набуття чинності цією Постановою (незадовго до виборів до парламентських виборів) розгорнули широку інформаційну кампанію під назвою «Чесна платіжка». Зокрема, запустили онлайн-калькулятор послуг та закликали громадян повідомляти на урядову гарячу лінію про випадку завищення тарифів у містах. Тоді, скориставшись урядовим калькулятором, ТЪ порахував, що <a href="https://www.telegraf.in.ua/topnews/10079020-kabmnvskiy-onlayn-kalkulyator-pokazav-teplov-tarifi-u-kremenchuc-zavischen-vtrich.html">у Кременчуці теплові тарифи завищені та третину</a>. Відтак, у мерії Кременчука свого відмовилися виконувати Постанову №560 і не привели тарифи до економічно обгрунтованого рівня. Зокрема, директор департаменту ЖКХ Іван Москалик назвав цю постанову недосконалою та прийнятою «політично, щоб зібрати електорат». У Мінрегіоні (ще при попередньому уряді) «відхрестилися» від Постанови №560 та повідомили, що не узгоджували її.</p>
      <blockquote>
        <a href="https://www.telegraf.in.ua/kremenchug/10081030-chesnih-platzhok-ne-bude-u-meryi-poyasnili-chomu-teploviy-tarif-ne-znizyat-do-1400-grn-za-1-gkal-yak-vimagav-uryad.html">«Чесних платіжок» не буде: у мерії пояснили, чому тепловий тариф не знизять до 1400 грн за 1 Гкал, як вимагав уряд</a>
      </blockquote>
      <blockquote>
        <a href="https://www.telegraf.in.ua/kremenchug/10081094-mnregon-vdhrestivsya-vd-chesnoyi-platzhki-na-teplo.html">Мінрегіон «відхрестився» від «чесної платіжки» на тепло</a>
      </blockquote>
      <p>Тепер, як бачимо, «Чесні платіжки» Гройсмана остаточно канули у небуття разом із сподіваннями українців, що перезавантаження влади допоможе зменшити комунальні рахунки.</p>
      <p>Щоправда, у Кременчуці дещо <a href="https://www.telegraf.in.ua/topnews/10081208-chastin-kremenchuka-znizili-tarifi-na-teplo-garyachu-vodu.html">знизили тарифи для абонентів КП «Теплоенерго»</a>, зважаючи на зниження ціни на газ. Нагадаємо, скористатися знижкою зможуть ті співвласники багатоквартирних будинків, які укладуть нові угоди з КП «Теплоенерго».</p>
      <blockquote>
        <a href="https://www.telegraf.in.ua/kremenchug/10081921-meshkanc-troh-budinkv-u-kremenchuc-uzhe-platitimut-za-teplo-za-znizhenim-tarifom.html">Мешканці трьох будинків у Кременчуці уже платитимуть за тепло за зниженим тарифом</a>
      </blockquote>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>