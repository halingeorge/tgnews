<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820263-maas-vidvidae-liniu-rozmezuvanna-na-donbasi-harkiv-i-kiiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T10:14:00+00:00"/>
    <meta property="og:title" content="Маас відвідає лінію розмежування на Донбасі, Харків і Київ"/>
    <meta property="og:description" content="Міністр закордонних справ ФРН Гайко Маас у ході дводенного візиту в Україну 18-19 листопада побуває в столиці та на Донбасі."/>
  </head>
  <body>
    <article>
      <h1>Маас відвідає лінію розмежування на Донбасі, Харків і Київ</h1>
      <h2>Міністр закордонних справ ФРН Гайко Маас у ході дводенного візиту в Україну 18-19 листопада побуває в столиці та на Донбасі.</h2>
      <address>
        <time datetime="2019-11-18T10:14:00+00:00">18 Nov 2019, 10:14</time>
      </address>
      <p>Про деталі програми в понеділок на брифінгу в Берліні розповів представник німецького міністерства Крістофер Бургер, повідомляє кореспондент Укрінформу.</p>
      <p>"Сьогодні міністр Маас відправляється в Україну. В другій половині дня він вирушить у Харків, завтра з ранку – на лінію розмежування ", - розповів Бургер.</p>
      <p>Він зазначив, що після успішних кроків по розведенню сил у різних пунктах на сході України, йдеться про те, які подальші конкретні кроки можна буде схвалити під час грудневого саміту в "нормандському форматі" та реалізувати.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820235-u-putina-pidtverdzuut-so-normandska-zustric-vidbudetsa-9-grudna-roszmi.html">У Путіна підтверджують, що “нормандська зустріч” відбудеться 9 грудня - росЗМІ</a>
      </blockquote>
      <p>Візит також має засвідчити солідарність і підтримку українському уряду, який показав волю та мужність і намагається виконати свої зобов’язаня. За словами Бургера, федеральний уряд вітає це та прагне надати підтримку.</p>
      <p>Після відвідання лінії розмежування ( за даними Укрінформу, це буде міст у Станиці Луганській) Маас попрямує до Києва, де проведе переговори з Президентом<a href="https://www.ukrinform.ua/tag-zelenskij"> Володимиром Зеленським</a>, Прем'єр-міністром Олексієм Гончаруком та міністром закордонних справ Вадимом Пристайком, поінформував Бургер.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820029-premer-cehii-ta-glava-mzs-nimeccini-idut-v-ukrainu.html">Прем'єр Чехії та глава МЗС Німеччини їдуть в Україну</a>
      </blockquote>
      <p>Дипломат звернув увагу на те, що після 5 років конфлікту останніми тижнями вперше з’явилися ознаки зрушення, досягнуто суттєвих покращень в окремих пунктах для людей на Сході. Партнери по Нормандській четвірці хочуть скористатися цим моментом. Бургер нагадав, що метою саміту є виконання Мінських угод, узгодження наступних конкретні кроків у цьому напрямку. Відвідання Сходу німецьким міністром слугуватиме саме цілі підготовки цієї зустрічі, адже Маас хоче на власні очі подивитися на те, як проходить процес розведення.</p>
    </article>
  </body>
</html>