<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109025-Za-parvi-pat-izborat-na-glaven-prokuror-e-tolkova-otkrit"/>
    <meta property="og:site_name" content="Канал 3"/>
    <meta property="article:published_time" content="2019-11-18T10:26:00+00:00"/>
    <meta property="og:title" content="За първи път изборът на главен прокурор е толкова открит"/>
    <meta property="og:description" content="Много е лесно анонимно да хвърляш яйца и кофички с кисело мляко по сградата на ВСС"/>
  </head>
  <body>
    <article>
      <h1>За първи път изборът на главен прокурор е толкова открит</h1>
      <h2>Много е лесно анонимно да хвърляш яйца и кофички с кисело мляко по сградата на ВСС</h2>
      <address>
        <time datetime="2019-11-18T10:26:00+00:00">18 Nov 2019, 10:26</time>
      </address>
      <p><b><i>"За първи път при действието на сегашната нормативна уредба гласът на магистратите беше отчетен при проведената процедура за избор на следващ главен прокурор. Становището на Асоциацията на прокурорите в България е, че процедурата беше проведена при стриктно спазване и съзвучие с разпоредбите на Конституцията, Закона за съдебната власт и правилата, приети от Висшия съдебен съвет"</i>, това каза пред БНТ Владимир Николов, член на управителния съвет на съсловната организация.<br/></b> </p>
      <p>По думите му Асоциацията на прокурорите в България е взела активно участие в процеса - първо в консултациите при президента, като излезли с мотивирано становище какви трябва да са професионалните качества на кандидата, задали са въпроси при прослушването на Иван Гешев пред ВСС, както и са изразили своята подкрепа, на базата на всички законови критерии.</p>
      <p> <br/> </p>
      <p>Николов коментира още, че трябва да бъде зачетено правото на глас на всички хора от системата, които са изразили своята подкрепа за Иван Гешев.</p>
      <p> <br/><i>"Номинацията на г-н Иван Гешев беше направена от целия състав на прокурорската колегия на ВСС, там за първи път участват и избрани пряко от прокурорите и следователите наши колеги. Всички те застанаха с името си, с честта си, с професионалните си достойнства зад тази номинация. Много е лесно анонимно да хвърляш яйца и кофички с кисело мляко по сградата на Висшия съдебен съвет, докато отговорната и разумна позиция в една правова държава е всеки, съобразно своите правомощия, съблюдавайки разделението на властите да защити своето мнение"</i>, посочи той.<br/> </p>
      <p>За понеделник следобед е организиран и нов протест срещу избора на Иван Гешев за ръководител на държавното обвинение. Организаторите от "Правосъдие за всеки" настояват президентът Румен Радев да не подписва указа за назначаването му и да сезира Конституционния съд.</p>
      <p> </p>
      <related>
        <h4>Още по темата</h4>
        <a href="http://kanal3.bg/news/bulgaria/zakonired/108825-Ivan-Geshev%253A-Kolegite-ne-se-poddadoha-na-politicheski-natisk%252C-blagodarya-im"/>
        <a href="http://kanal3.bg/news/bulgaria/zakonired/108792-VSS-preglasuva%253A-Ivan-Geshev-e-noviyat-glaven-prokuror-na-Balgariya-%2528SNIMKI%2529"/>
      </related>
    </article>
  </body>
</html>