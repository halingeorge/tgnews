<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1330786509_Moje_li_Benzema_da_igrae_za_druga_darjava_vapreki_che_ima_81_macha_za_Frantsiya"/>
    <meta property="og:site_name" content="webcafé"/>
    <meta property="article:published_time" content="2019-11-18T10:55:00+00:00"/>
    <meta property="og:title" content="Може ли Бензема да играе за друга държава, въпреки че има 81 мача за Франция?"/>
    <meta property="og:description" content="Преглеждаме какво казва ФИФА по този въпрос"/>
  </head>
  <body>
    <article>
      <h1>Може ли Бензема да играе за друга държава, въпреки че има 81 мача за Франция?</h1>
      <address><time datetime="2019-11-18T10:55:00+00:00">18 Nov 2019, 10:55</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2014/06/09/0987651/618x345.jpg"/>
        <figcaption>Карим Бензема иска да играе за друг национален отбор. Но може ли?<cite>Снимка: © Getty Images</cite></figcaption>
      </figure>
      <p>
        <b>Карим Бензема е един от най-добрите френски нападатели в последните години с над 300 отбелязани гола на клубно и национално ниво.</b>
      </p>
      <p>31-годишният голаджия на Реал Мадрид обаче не е играл за страната си от 2015 година насам, когато участва в скандала с изнудването и секс касетата на Матийо Валбуена.</p>
      <p>Наскоро, въпросът за международната му кариера отново излезе на дневен ред след изказване на президента на Френската футболна федерация Ноел льо Грает.</p>
      <p>„Никога не съм поставял под въпрос качествата му, но времето му в националния отбор е приключило“, каза Грает.</p>
      <p>Бензема побърза да му отговори и написа в Twitter: „ Ноел, мислех, че няма да се месиш и ще оставиш решението изцяло на селекционера! Знай, че само аз мога да сложа край на международната си кариера. Ако си мислиш, че съм свършен, позволи ми да играя за някоя от страните, за които имам право да играя, и ще видиш.“</p>
      <p>
        <b>И тук идва логичният въпрос: Може ли Бензема да играе за друга държава, след като вече е носил фланелката на Франция? Оказва се, че може.</b>
      </p>
      <p>Според правилата на ФИФА, играч, който е представлявал една държава в официален мач, не може да облече фланелката на друг национален отбор. Но в случая с 31-годишния нападател има една вратичка.</p>
      <p>Бензема, който има и алжирско гражданство заради произхода на родителите си, може да играе за африканската държава, ако Франция отнеме гражданството му.</p>
      <p>„Ако на играч, който е представлявал една държава в официален мач... му бъде отнето принудително и без негово желание гражданството от местните власти, той може да поиска позволение да представлява друга държава“, уточняват още от ФИФА.</p>
      <p>Това означава, че Бензема, който има 27 гола в 81 мача за Франция, на теория, има възможност да играе за Алжир, ако от Франция отнемат принудително гражданството му.</p>
      <p>Заговори се дори за вариант, в който французинът може да кандидатства за испанско гражданство и да играе за „ла фурия“, но засега този вариант изглежда още по-далечен дори от този Бензема да облече фланелката на Алжир.</p>
      <related>
        <a href="https://www.webcafe.bg/sportcafe/retro/id_803914631_Barsa_se_otkaza_ot_nego_Frantsiya_go_namrazi_zaradi_seks_skandal_i_iznudvane_no_sega_e_nay-vajniyat_chovek_za_Real_na_Zidan"/>
        <a href="https://www.webcafe.bg/sportcafe/futbol-svyat/id_966046372_Kak_e_vazmojno_vse_oshte_da_ne_e_natsional_Stranniyat_sluchay_na_Aymerik_Laport"/>
      </related>
    </article>
  </body>
</html>