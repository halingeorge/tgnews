<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/18/prithvi-shaw-trolled-for-over-confident-gesture-in-comeback-game.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T10:49:00+00:00"/>
    <meta property="og:title" content="എന്റെ ബാറ്റ് ഇനി സംസാരിക്കും: പൃഥ്വി ഷായുടെ ‘ഷോ’; രസിക്കാതെ ആരാധകർ"/>
    <meta property="og:description" content="മുംബൈ∙ വിലക്കിനു ശേഷം ക്രിക്കറ്റിലേക്കു ഗംഭീര തിരിച്ചുവരവ് നടത്തിയിരിക്കുകയാണ് യുവ ഇന്ത്യൻ ക്രിക്കറ്റ് താരം പൃഥ്വി ഷാ. ഞായറാഴ്ച നടന്ന അസമിനെതിരായ.പൃഥ്വി ഷാ. ക്രിക്കറ്റ്. Prithvi Shaw. Cricket. Malayalam News. Sports. Manorama News.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>എന്റെ ബാറ്റ് ഇനി സംസാരിക്കും: പൃഥ്വി ഷായുടെ ‘ഷോ’; രസിക്കാതെ ആരാധകർ</h1>
      <address><time datetime="2019-11-18T10:49:00+00:00">18 Nov 2019, 10:49</time> by <a rel="author">മനോരമ ലേഖകൻ</a></address>
      <p>മുംബൈ∙ വിലക്കിനു ശേഷം ക്രിക്കറ്റിലേക്കു ഗംഭീര തിരിച്ചുവരവ് നടത്തിയിരിക്കുകയാണ് യുവ ഇന്ത്യൻ ക്രിക്കറ്റ് താരം പൃഥ്വി ഷാ. ഞായറാഴ്ച നടന്ന അസമിനെതിരായ സയിദ് മുഷ്താഖ് അലി ട്രോഫി മത്സരത്തിൽ അർധ സെഞ്ചുറി നേടി താരം തിരിച്ചുവരവ് തകർപ്പനാക്കി. ജൂലൈയിൽ മുഷ്താഖ് അലി ട്വന്റി20 ക്രിക്കറ്റിനിടെ ഉത്തേജക പരിശോധനയിൽ നിരോധിത വസ്തു ഉപയോഗിച്ചതായി കണ്ടെത്തിയതിനെ തുടർന്നാണു താരത്തിന് എട്ടു മാസത്തെ വിലക്ക് ഏർപ്പെടുത്തിയത്.</p>
      <p>അസമിനെതിരായ അർധ സെഞ്ചുറി നേട്ടത്തിനു പിന്നാലെ പൃഥ്വി ഷായുടെ ആഘോഷവും കൗതുകകരമായിരുന്നു. ഒരു കയ്യിൽ ബാറ്റുയർത്തി മറ്റേ കൈ കൊണ്ടു ‘എന്റെ ബാറ്റ് ഇനി സംസാരിക്കും’ എന്ന അർഥത്തിൽ ആംഗ്യം കാണിക്കുകയായിരുന്നു യുവതാരം. ഏഴു ഫോറുകളും രണ്ട് സിക്സറും അടിച്ചാണു താരം അർധ സെഞ്ചുറി നേടിയത്. പൃഥ്വി ഷായുടെ ആഘോഷത്തിന്റെ വിഡിയോ പങ്കുവച്ച് ബിസിസിഐയും ട്വിറ്ററിൽ താരത്തിനു സ്വാഗതം പറഞ്ഞു.</p>
      <figure>
        <iframe data-src="https://twitter.com/BCCIdomestic/status/1195940641584250880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>എന്നാൽ ആത്മവിശ്വാസത്തോടെ പൃഥ്വി ഷാ നടത്തിയ ആഘോഷം ക്രിക്കറ്റ് ആരാധകർക്ക് അത്ര പിടിച്ചിട്ടില്ല. താരത്തിന്റേത് അതിരുവിട്ട ആഘോഷമായിരുന്നെന്നാണ് ആരാധകരിൽ ചിലർ പ്രതികരിച്ചത്. യുവ ക്രിക്കറ്റർമാരുടെ പ്രശ്നം ഇതാണ്. വിലക്കിനു ശേഷം തിരിച്ചുവന്നപ്പോൾ ബോളിങ്ങിൽ മികച്ചതൊന്നുമല്ലാത്ത ഒരു ടീമിനെതിരെയാണ് അദ്ദേഹം അർധസെഞ്ചുറി നേടി ഇത്തരം പ്രകടനങ്ങൾ നടത്തുന്നത്. വിനീതമായി പെരുമാറാനാണ് അവർ പഠിക്കേണ്ടത്. രാജ്യാന്തര വേദികളിൽ ഈ അമിത ആത്മവിശ്വാസം നിലനിൽക്കില്ല– ഒരു ആരാധകൻ ട്വിറ്ററിൽ പ്രതികരിച്ചു.</p>
      <figure>
        <iframe data-src="https://twitter.com/imShubhamA/status/1195959464924332032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>മറ്റൊരു ആരാധകൻ പൃഥ്വി ഷായെ ക്രിക്കറ്റ് താരം വിനോദ് കാംബ്ലിയോടാണ് ഉപമിച്ചത്. പൃഥ്വി ഷാ അമിത പ്രാധാന്യം നൽകപ്പെടുന്ന താരമാണ്. അദ്ദേഹം അടുത്ത വിനോദ് കാംബ്ലിയാകും. ധിക്കാരം കാരണം പൃഥ്വി ഷാ ഒഴിവാക്കപ്പെടുമെന്നും ആരാധകൻ പ്രതികരിച്ചു. മത്സരത്തിൽ അസമിനെതിരെ മുംബൈ 206 റൺസാണു നേടിയത്. എന്നാൽ മറുപടി ബാറ്റിങ്ങിൽ അസമിന് 123 റൺസെടുക്കാനേ സാധിച്ചുള്ളൂ. ജയത്തോടെ മുംബൈയ്ക്ക് നിർണായകമായ നാലു പോയിന്റും ലഭിച്ചു.</p>
      <p><b>English Summary: </b>Prithvi Shaw trolled for "over confident gesture" in comeback game</p>
    </article>
  </body>
</html>