<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/venezuela-lideri-maduro-tanriya-sukur-iyi-ki-dolarizasyon-var"/>
    <meta property="og:site_name" content="euronews"/>
    <meta property="article:published_time" content="2019-11-18T10:42:08+00:00"/>
    <meta property="og:title" content="Venezuela lideri Maduro: Tanrı'ya şükür, iyi ki dolarizasyon var"/>
    <meta property="og:description" content="Venezuela lideri Maduro: Tanrı'ya şükür, iyi ki dolarizasyon var"/>
  </head>
  <body>
    <article>
      <h1>Venezuela lideri Maduro: Tanrı'ya şükür, iyi ki dolarizasyon var</h1>
      <address><time datetime="2019-11-18T10:42:08+00:00">18 Nov 2019, 10:42</time> by <a rel="author">euronews </a></address>
      <p>Venezuela Devlet Başkanı Nicolas Maduro, finansal işlemlerde resmi para birimi Bolivar'ın yanı sıra son dönemlerde ABD Doları'nın kullanımının hızla artışına ilişkin, "Dolarizasyon için Tanrıya şükür." dedi.</p>
      <p>Amerikan karşıtlığıyla bilinen Maduro'nun bu sözleri, hem muhalifleri hem de kendi taraftarlarınca 'kafa karıştırıcı açıklama' olarak yorumlandı.</p>
      <p>Ekonomik krizin pençesindeki Güney Amerika ülkesinde 2018'in ikinci yarısından itibaren tüm vadeli finans işlemlerinde ve bankacılık işlemlerinde dolar kullanımı <a href="https://tr.euronews.com/2018/10/17/venezuela-bankacilik-islemlerinde-dolar-kullanmayacak"><b>yasaklanmıştı</b></a>.</p>
      <p>Ayrıca Maduro hükümeti, doların yerine finansal işlemlerde euro kullanılmasını da kararlaştırmıştı.</p>
      <p>Ancak Bolivar, yıl içerisinde yüzde 90'ın üzerinde değer kaybı yaşadı.</p>
      <p>Merkez Bankası'nın verilerine göre hiper enflasyon yılın ilk dokuz ayında yüzde 4 bin 680 olarak gerçekleşti.</p>
      <p>Enflasyon sarmalı ülkede asgari ücretin alım gücünü <a href="https://tr.euronews.com/2018/09/27/venezuela-da-60-kat-artirilan-asgari-ucrete-beyaz-yakali-isyani"><b>düşürdü</b></a>. Bu rakam gıda yardımı ile birlikte, aylık 10 dolara kadar geriledi.</p>
      <figure>
        <img src="https://static.euronews.com/articles/stories/04/30/63/78/404x269_cmsv2_d9df6d7d-dfa1-5bae-b6fb-b8bea446e29e-4306378.jpg"/>
        <figcaption>Venezuela'da bir tavuk almak için ortalama 14 milyon 600 bin Venezuela Bolivarı (2 dolar 22 sent) ödemek gerekiyorReuters</figcaption>
      </figure>
      <p>Katıldığı bir televizyon programında, ülkesindeki dolar kullanımının yaygınlaşmasına değinen Maduro, "Bunu kötüleşme ya da kötü bir şey olarak görmüyorum… bu işlem 'dolarizasyon' olarak adlandırılıyor." dedi.</p>
      <p>Sosyalist lider, "Ülkenin iyileşmesine, üretici güçlerin yaygınlaşmasına ve ekonomiye yardımcı olabilir... Tanrıya şükür ki var." ifadelerini kullandı.</p>
      <p>Bolivarın ülkenin resmi para birimi olarak kalacağını söyleyen Maduro, "Venezuela her zaman kendi parasına sahip olacak. Her zaman bolivara sahip olacağız ve bolivarı kurtaracak ve savunacağız." dedi.</p>
      <p>Maduro, mülakat sırasında ABD para birimi cinsinden işlemleri değerlendirdiğini de kaydetti.</p>
      <p>'Dolarizasyon' yorumunu değerlendiren muhalefet lideri Juan Guaido ise, Maduro’nun bir başka yenilgiyi daha kabul ettiğini söyledi.</p>
      <ul>
        <li>
          <a href="https://tr.euronews.com/2019/06/11/venezuela-da-enflasyon-ne-kadar">Venezuela'da enflasyon yüzde 1 milyonun altına indi</a>
        </li>
        <li>
          <a href="https://tr.euronews.com/2019/09/26/ab-den-venezuela-da-devlet-baskani-maduro-ya-yakin-7-kisiye-yaptirim-karari">AB'den Venezuela’da Devlet Başkanı Maduro’ya yakın 7 kişiye yaptırım kararı</a>
        </li>
        <li>
          <a href="https://tr.euronews.com/2019/01/25/venezuela-nin-krizde-petrol-rezervlerini-rusya-ve-cin-e-acmasi-ne-kadar-etkili">Venezuela'nın krizde petrol rezervlerini Rusya ve Çin'e açması ne kadar etkili?</a>
        </li>
        <li>
          <a href="https://tr.euronews.com/2018/11/09/venezuela-da-600-den-fazla-doviz-spekulatoru-yakalandi">Venezuela’da 600’den fazla döviz spekülatörü yakalandı</a>
        </li>
      </ul>
    </article>
  </body>
</html>