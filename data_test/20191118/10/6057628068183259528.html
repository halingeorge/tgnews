<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/wasanni/20191118-osimhen-ya-sha-alwashin-goge-tarihin-da-yekini-ya-kafa"/>
    <meta property="og:site_name" content="RFI"/>
    <meta property="article:published_time" content="2019-11-18T10:21:52+00:00"/>
    <meta property="og:title" content="Osimhen ya sha alwashin goge tarihin da Yekini ya kafa"/>
    <meta property="og:description" content="Matashin dan wasan Najeriya na tawagar Super Eagles, Victor Osimhen mai shekaru 20, dake kungiyar Lille a Faransa, ya sha alwashin goge tarihin da marigayi Rashidi Yekini ya kafa na zama kan gaba wajen ci wa kasarsa kwallaye."/>
  </head>
  <body>
    <article>
      <h1>Osimhen ya sha alwashin goge tarihin da Yekini ya kafa</h1>
      <address><time datetime="2019-11-18T10:21:52+00:00">18 Nov 2019, 10:21</time> by <a rel="author">Nura Ado Suleiman</a></address>
      <p>
        <b>Matashin dan wasan Najeriya na tawagar Super Eagles, Victor Osimhen mai shekaru 20, dake kungiyar Lille a Faransa, ya sha alwashin goge tarihin da marigayi Rashidi Yekini ya kafa na zama kan gaba wajen ci wa kasarsa kwallaye.</b>
      </p>
      <p>Osimhen ya sha alwashin ne kafin wasan da Najeriya ta lallasa Lesotho da kwallaye 4-2 a wasan neman tikitin shiga gasar cin kofin kasashen nahiyar Afrika.</p>
      <p>Yayin wasan Osimhen ne ya ci 2 cikin kwallaye 4 da suka zura a ragar Lesotho.</p>
      <p>Yanzu haka dai cikin wasanni 8 da ya bugawa Najeriya, Osimhen na da kwallaye 4, yayinda a gasar Ligue 1 dake Faransa, har yanzu shi ne dan wasa na 3 mafi daraja, a ajin matasa.</p>
      <p>Har yanzu marigayi Rashidi Yakini ke rike da kambin adadin kwallaye mafi yawa da ya ci wa Najeriya, bayan da ya jefa 37 cikin wasanni 58 da ya fafata.</p>
    </article>
  </body>
</html>