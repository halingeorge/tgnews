<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/arestuvaha-mazh-za-krazhbata-na-140-000-leva-ot-kola-v-stolichniya-lozenets.html"/>
    <meta property="og:site_name" content="News.bg"/>
    <meta property="article:published_time" content="2019-11-18T10:58:59+00:00"/>
    <meta property="og:title" content="Арестуваха мъж за кражбата на 140 000 лева от кола в столичния &quot;Лозенец&quot;"/>
    <meta property="og:description" content="Издирват албанец, бил с арестувания"/>
  </head>
  <body>
    <article>
      <h1>Арестуваха мъж за кражбата на 140 000 лева от кола в столичния "Лозенец"</h1>
      <address>
        <time datetime="2019-11-18T10:58:59+00:00">18 Nov 2019, 10:58</time>
      </address>
      <p><b>Арестуваха мъж за кражбата на 140 000 лева от кола в София</b>. Парите, които по първоначална информация бяха 150 000 лева, са откраднати докато шофьорът сменя спукана гума, пише "<a href="https://www.24chasa.bg/"><b>24 часа</b></a>".</p>
      <p>От Софийска районна прокуратура разследват кражбата, станала на 14 ноември 2019 г. около 12.10 часа, в столичния кв. "Лозенец". </p>
      <p>С помощта на лек автомобил "Ауди А6" (с македонска регистрация), от кола "Субару" е открадната чанта със <b>сумата от 120 000 лв. и 10 000 евро</b>. Пострадалият съхранявал парите в банков трезор, откъдето ги взел малко по-рано същия ден.</p>
      <p><b>Според разследващите, кражбата е направена от 41-годишния С. Николов</b>, осъждан и преди за кражба. Той е с повдигнато обвинение за извършено престъпление.</p>
      <p><b>Наблюдаващият прокурор е постановил задържане на обвиняемия за срок до 72 часа</b>. Очаква се мярката за неотклонение на обвиняемия за кражбата на парите да бъде гледана по-късно днес в СРС.</p>
      <p>По друга информация на изданието, обвиняемият по случая Свилен Николов е бил само шофьор. <b>Той е карал албанец, който е задигнал парите от колата на бизнесмен</b>. </p>
      <p><b>Прокуратурата проверява кой е спукал гумата на автомобила "Субару" на Котев</b>, за да извърши обира, след като бизнесменът е взел парите от банковия трезор.</p>
      <p>След това Николов избягал с "<b>Ауди</b>" А6 с македонска регистрация. Той бил задържан преди дни. Днес ще бъде доведен в Софийския районен съд. Продължава издирването на албанеца, обрал Котев.</p>
    </article>
  </body>
</html>