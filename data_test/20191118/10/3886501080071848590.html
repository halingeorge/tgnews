<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119452-jeremic-stefanovic-ne-moze-da-se-izvuce-iz-afere-o-trgovini-oruzjem-beograd-18-novembra-2019-be?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T10:30:08+00:00"/>
    <meta property="og:title" content="Jeremić: Stefanović ne može da se izvuče iz afere o trgovini oružjem"/>
    <meta property="og:description" content="Predsednik Narodne stranke Vuk Jeremić izjavio je da ministar unutrašnjih poslova Nebojša Stefanović i njegov otac Branko Stefanović &quot;ne mogu da se izvuku&quot; iz afere o trgovini oružjem i da će sadašnjim najvišim rukovodiocima Srbije i njihovim &quot;biznis pomagačima&quot;, kumovima i rodbini po smeni režima biti oduzeta sva imovina koju su nelegalno stekli, pošto će nova vlast doneti zakone o lustraciji i poreklu imovine.&quot;Duh je izašao iz boce. Afera o trgovini oružjem je dobila i svoju medjunarodnu dimenziju, uključene su i medjunarodne instance. Grdno su se prevarili ako misle da će ih zaštititi to što su oružje prodavali u saglasju sa Amerikancima. Oni trenutno imaju američku podršku, pre svega zbog svoje spremnosti da priznaju Kosovo, ali nje jednog dana više neće biti. Izgubiće je, kao što su je imali pa izgubili i Slobodan Milošević, Sadam Husein ili Gadafi. Taj trenutak nije daleko i naprednjačkom režimu su dani odbrojani&quot;, rekao je Jeremić u Vrnjačkoj Banji, gde je osnovan Opštinski odbor Narodne stranke.Jeremić…"/>
  </head>
  <body>
    <article>
      <h1>Jeremić: Stefanović ne može da se izvuče iz afere o trgovini oružjem</h1>
      <address>
        <time datetime="2019-11-18T10:30:08+00:00">18 Nov 2019, 10:30</time>
      </address>
      <p><b>Predsednik Narodne stranke Vuk Jeremić izjavio je da ministar unutrašnjih poslova Nebojša Stefanović i njegov otac Branko Stefanović "ne mogu da se izvuku" iz afere o trgovini oružjem i da će sadašnjim najvišim rukovodiocima Srbije i njihovim "biznis pomagačima", kumovima i rodbini po smeni režima biti oduzeta sva imovina koju su nelegalno stekli, pošto će nova vlast doneti zakone o lustraciji i poreklu imovine.</b><br/><br/>"Duh je izašao iz boce. Afera o trgovini oružjem je dobila i svoju medjunarodnu dimenziju, uključene su i medjunarodne instance. Grdno su se prevarili ako misle da će ih zaštititi to što su oružje prodavali u saglasju sa Amerikancima. Oni trenutno imaju američku podršku, pre svega zbog svoje spremnosti da priznaju Kosovo, ali nje jednog dana više neće biti. Izgubiće je, kao što su je imali pa izgubili i Slobodan Milošević, Sadam Husein ili Gadafi. Taj trenutak nije daleko i naprednjačkom režimu su dani odbrojani", rekao je Jeremić u Vrnjačkoj Banji, gde je osnovan Opštinski odbor Narodne stranke.<br/><br/>Jeremić je istakao da se upravo u Vrnjačkoj Banji "pere novac od trgovine oružjem" koji se prodaje na Bliskom istoku, a na kraju završava u rukama islamskih terorista.<br/><br/>"Taj novac se sliva u gradnju u Vrnjačkoj Banji zna se dobro ko ovde šta gradi i pod čijim patronatom. Ali sve će im biti oduzeto kroz primenu zakona o poreklu imovine i lustraciji. To je prioritet Narodne stranke. Srbija nakon Vučića, Srbija vladavine prava, neće više biti Eldorado za kriminalce i organizovanu državnu korupciju", rekao je Jeremić.<br/><br/>Jeremić je dodao da vreme do promene vlasti, uprkos važnosti medjunarodnog faktora, prvenstveno zavisi od gradjana Srbije, koji bi trebalo da "stisnu petlju i kažu da im je dosta", oslobodjeni od straha na kojem se u dobroj meri zasniva vladavina režima predsednika Srbije Aleksandra Vučića.<br/><br/>"Nema više nazad, nema izvlačenja za trgovinu oružja, nema izvlačenja za plagirani doktorat Siniše Malog… I, što je najvažnije, nema izvlačenja oko Kosova. Vrlo brzo, već sledeće godine, dolazi na naplatu pakt sa djavolom koji je 2012. godine SNS sklopio o Kosovu sa delom medjunarodne zajednice", rekao je Jeremić.<br/><br/>Jeremić je dodao da deo medjunarodne zajednice zahteva od srpske opozicije da učestvuje na izborima, jer "znaju da odluka Beograda o Kosovu" ne bi bila legitimna ako bi je donele institucije izabrane na osnovu izbora koje bi opozicija bojkotovala.<br/><br/>"Isključiva svrha izlaska na izbore na proleće 2020. godine jeste davanje legitimiteta Vučićevom priznanju Kosova kao nezavisne države. Bojkot je jedini način da pokvarimo taj plan. Učiniće apsolutno sve da nas nateraju da izadjemo na unapred nameštene izbore. Ali ako ostanemo jedinstveni, ne podlegnemo pritiscima i istrajemo u bojkotu, Vučićeva upotrebna vrednost će postati veoma mala u očima onih koji su ga doveli na vlast", rekao je Jeremić.<br/><br/>Jeremić je istakao da je zato bojkot najbrži put ka promeni vlasti i da Narodna stranka neće promeniti odluku da ne učestvuje na izborima na proleće.<br/><br/>"Mi nećemo prodati dušu djavolu. Ne smemo se prodavati ako hoćemo da izgradimo drugačiju normalnu i demokratsku Srbiju. Narodna stranka će ostati čvrsta, mi smo najprincipijelnija i najčvršća opoziciona organizacija u Srbiji", rekao je<br/>Jeremić.<br/><br/>Za predsednika Opštinskog odbora Narodne stranke Vrnjačka Banja izabran je pedagog Radosav Pejović, a na osnivačkoj skupštini govorili su i potpredsednici Narodne stranke Miroslav Aleksić, Sanda Rašković Ivić i Nikola Jovanović.</p>
    </article>
  </body>
</html>