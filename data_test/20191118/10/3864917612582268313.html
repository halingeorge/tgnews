<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820300-vijskovih-prokuroriv-vivodat-zpid-krila-minoboroni-cumak.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T10:51:00+00:00"/>
    <meta property="og:title" content="Військових прокурорів виводять &quot;з-під крила&quot; Міноборони — Чумак"/>
    <meta property="og:description" content="Військова прокуратура входитиме у підпорядкування Генпрокуратури, наразі військових прокурорів виводять з підпорядкування Міністерства оборони."/>
  </head>
  <body>
    <article>
      <h1>Військових прокурорів виводять "з-під крила" Міноборони — Чумак</h1>
      <h2>Військова прокуратура входитиме у підпорядкування Генпрокуратури, наразі військових прокурорів виводять з підпорядкування Міністерства оборони.</h2>
      <address>
        <time datetime="2019-11-18T10:51:00+00:00">18 Nov 2019, 10:51</time>
      </address>
      <p>Про це повідомив в інтерв’ю <a href="https://armyinform.com.ua/2019/11/vijskovi-prokurory-perebuvaly-na-zabezpechenni-minoborony-i-vodnochas-kontrolyuvaly-jogo-shho-porodzhuvalo-konflikt-interesiv-tak-bilshe-ne-bude-viktor-chumak/">“Армія.Inform”</a> головний військовий прокурор - заступник генпрокурора Віктор Чумак.</p>
      <p>"Військових прокурорів вже виводять з підпорядкування Міноборони. І абсолютно точно вже не діятиме прокурорський "призов" через військове відомство. Ці люди будуть цивільними і повністю перейдуть у підпорядкування генеральному прокурору. Військова прокуратура входитиме до складу <a href="https://www.ukrinform.ua/tag-gpu">Генпрокуратури</a>, а не Міноборони", - сказав він.</p>
      <p>За словами Чумака, усі види забезпечення прокурори отримуватимуть у Генпрокуратурі, щоб не було конфлікту інтересів.</p>
      <p>Водночас військові прокурори продовжать працювати над розслідуваннями справ стосовно військових злочинів, злочинів у сфері національної безпеки і оборони, в ОПК, на держпідприємствах та у військових формуваннях.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2794828-nazk-vidkrilo-deklaracii-vsih-vijskovih-prokuroriv.html">НАЗК розкрило декларації всіх військових прокурорів</a>
      </blockquote>
      <p>Чумак нагадав, що реформування прокуратури передбачає ліквідацію Головної військової прокуратури і створення натомість Головної спеціалізованої прокуратури. Також мають бути ліквідовані військові прокуратури у регіонах - на їх базі будуть створені спецпрокуратури.</p>
      <p>"Завершиться процес формуванням спеціалізованих прокуратур гарнізонів. Причому ми проаналізуємо, де в них є потреба, а де – ні", - резюмував посадовець.</p>
    </article>
  </body>
</html>