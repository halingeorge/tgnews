<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717635/%D8%A8%D8%B5%DB%8C%D8%B1%D8%AA-%D9%88-%D8%A2%DA%AF%D8%A7%D9%87%DB%8C-%D9%85%D8%B1%D8%AF%D9%85-%D8%AA%D8%A8%D8%B1%DB%8C%D8%B2-%D9%85%D8%A7%D9%86%D8%B9-%D8%A7%D8%B2-%D8%AA%D8%B3%D8%B1%DB%8C-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:59:53+00:00"/>
    <meta property="og:title" content="بصیرت و آگاهی مردم تبریز، مانع از تسری ناآرامی‌ها شد"/>
    <meta property="og:description" content="ایسنا/آذربایجان شرقی استاندار آذربایجان شرقی با تاکید بر این که مردم تبریز وارد جریان سازی های دشمنان نشدند، گفت: تسری نیافتن ناآرامی ها در تبریز در نتیجه آگاهی و بصیرت مردم بوده است."/>
  </head>
  <body>
    <article>
      <h6 class="kicker">استاندار آذربایجان شرقی:</h6>
      <h1>بصیرت و آگاهی مردم تبریز، مانع از تسری ناآرامی‌ها شد</h1>
      <address><time datetime="2019-11-18T10:59:53+00:00">18 Nov 2019, 10:59</time> by <a rel="author">مهری هاشم زاده</a></address>
      <p>ایسنا/آذربایجان شرقی استاندار آذربایجان شرقی با تاکید بر این که مردم تبریز وارد جریان سازی های دشمنان نشدند، گفت: تسری نیافتن ناآرامی ها در تبریز در نتیجه آگاهی و بصیرت مردم بوده است.</p>
      <p>محمدرضا پورمحمدی در جلسه شورای هماهنگی تبلیغات اسلامی استان، اظهار کرد: این وقایع یک سری آزمایش است تا سره از ناسره شناخته شود.</p>
      <p>وی با تاکید بر این که آذربایجان شرقی به مرکزیت تبریز، همواره در برهه های تاریخی، در مواجهه با آسیب هایی که کشور و ارزش ها را تهدید کرده، متفاوت و متمایز برخورد کرده است، افزود: در جریان اخیر نیز صف مردم از اغتشاشگران، کاملا جدا بود.</p>
      <p>وی با بیان این که طبق اطلاعات متقن، این ناآرامی ها از خارج هدایت می شود، افزود: در این رابطه از روز اول نیز بی بی سی فارسی سه ساعت زودتر اقدام به پخش برنامه هایش کرد و رسانه های معاند برای پررنگ نشان دادن ناآرامی ها، اکاذیبی منتشر کردند که واقعیت نداشت.</p>
      <p>پورمحمدی افزود: علی رغم اینکه این جریانات، سناریوی برنامه ریزی شده برای کل کشور است، اما تبریز و آذربایجان همیشه در مقابل این جریانات متفاوت برخورد کرده اند و این موضوع از شعور و آگاهی مردم نشات گرفته است، چنانچه در وقایع اخیر نیز وارد هیچکدام از این جریان سازی ها نشدند.</p>
      <p>استاندار آذربایجان شرقی افزود: در آذربایجان شرقی و مرکز آن تبریز، به لطف روان پاک شهدا و انفاس قدسیه خانواده شهدا این ناآرامی ها تسری نیافت.</p>
      <p>وی با تاکید بر این که اعتبارات به دست آمده از اجرای طرح مدیریت مصرف سوخت در راستای کمک به معیشت دهک های پایین جامعه هزینه خواهد شد، افزود: این کمک های معیشتی از امروز تا اوایل هفته آتی به حساب سرپرست خانوار ۶۰ میلیون نفر ایرانی واریز می شود.</p>
      <p>وی در خاتمه با تاکید بر این که با حداکثر مدارا در این رابطه بر خورد کرده ایم، افزود: منویات مقام معظم رهبری، فصل الخطاب همه است.</p>
      <p>انتهای پیام </p>
    </article>
  </body>
</html>