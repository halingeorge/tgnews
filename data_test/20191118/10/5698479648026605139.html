<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/hello-francoise-yasir-and-ali-as-discussed-with-ali-we-really-need-a-live-blogging-too"/>
    <meta property="og:site_name" content="euronews"/>
    <meta property="article:published_time" content="2019-11-18T10:24:50+00:00"/>
    <meta property="og:title" content="معترضان بار دیگر ورودی بندر‌ ام قصر در جنوب عراق را بستند"/>
    <meta property="og:description" content="بندر‌ ام قصر پیش از این از ۲۹ اکتبر تا ۹ نوامبر (۷ تا ۱۸ آبان) نیز بسته شده بود؛ توقف کار بندر تنها در اولین هفتۀ مسدود شدن ورودی‌های آن بیش از ۶ میلیارد دلار برای کشور هزینه به همراه داشت."/>
  </head>
  <body>
    <article>
      <h1>معترضان بار دیگر ورودی بندر‌ ام قصر در جنوب عراق را بستند</h1>
      <address><time datetime="2019-11-18T10:24:50+00:00">18 Nov 2019, 10:24</time> by <a rel="author">یورونیوز فارسی </a></address>
      <p>معترضان عراقی برای دومین بار در یک ماه اخیر، ورودی بندر‌ ام قصر که مهمترین بندر عراق در خلیج فارس محسوب می‌شود را بستند.</p>
      <p>بندر‌ ام قصر در نزدیکی بصره قرار دارد و بخش قابل توجهی از مواد غذایی مورد نیاز ساکنان عراق از جمله غلات، روغن نباتی و محموله‌های شکر از مسیر این بندر تامین می‌شود.</p>
      <p>خبر بسته شدن دوبارۀ این بندر، بامداد دوشنبه توسط دو منبع آگاه به خبرگزاری رویترز اعلام شد. به گفته آنها معترضان مانع از ورود کارمندان و تانکرها به بندر شده‌اند و فعالیت‌های این بندر را به میزان ۵۰ درصد کاهش داده‌اند. این دو منبع اعلام کردند که چنانچه مسدود شدن ورودی‌ها تا بعد از ظهر دوشنبه ادامه یابد، فعالیت‌های این بندر بطور کامل متوقف خواهد شد.</p>
      <p>بخش قابل توجهی از مواد غذایی مورد استفاده در داخل عراق، از مسیر واردات تامین می‌شود و بغداد در این زمینه بشدت به فعالیت‌های بنادر خود وابسته است.</p>
      <p>بندر‌ ام قصر پیش از این از ۲۹ اکتبر تا ۹ نوامبر (۷ تا ۱۸ آبان) نیز بسته شده بود؛ توقف کار بندر تنها در اولین هفتۀ مسدود شدن ورودی‌های آن بیش از ۶ میلیارد دلار برای کشور هزینه به همراه داشت.</p>
      <p>از زمان آغاز دور جدید ناآرامی‌ها در بغداد و جنوب عراق یعنی از اوایل اکتبر، بیش از ۳۰۰ نفر کشته شده‌اند. این بزرگترین و مرگبارترین اعتراضاتی است که از زمان سقوط حکومت صدام حسین، علیه دولت مرکزی این کشور روی داده است.</p>
      <p>معترضان عراقی خواستار برکناری دولت کنونی هستند و آن را نماد فساد و حافظ منافع خارجی‌ها از جمله ایران می‌دانند. آنها با استفاده از شیوه‌های مختلف نافرمانی‌ مدنی از جمله اعتصاب، ایجاد اختلال در ترافیک شهری و جاده‌ای و مسدود کردن ورودی بنادر و تاسیسات نفتی، سعی در فشار بر دولت و درنهایت عملی کردن خواسته‌های خود دارند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/31/iran-intervenes-to-prevent-ousting-of-iraqi-prime-minister">منابع آگاه: قاسم سلیمانی در عراق برای جلوگیری از سقوط دولت عبدالمهدی</a>
        </li>
        <li>
          <a href="https://farsi.euronews.com/2019/11/15/iraq-s-death-toll-crossed-300">شمار قربانیان اعتراضات عراق از مرز ۳۰۰ نفر گذشت</a>
        </li>
      </ul>
    </article>
  </body>
</html>