<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/aik-stanger-laktare---for-att-oka-arskortsforsaljningen/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-18T10:06:00+00:00"/>
    <meta property="og:title" content="AIK stänger läktare - för att öka årskortsförsäljningen"/>
    <meta property="og:description" content="AIK stänger sin övre läktare på Friends Arena under 2020 - och tar därmed bort runt 20 000 platser.Syftet är att öka årskortsförsäljningen och höja lägstnivån på publiksiffrorna.- Jag kan förstå att det kan te sig märkligt, att begränsa möjligheten till att sälja så många biljetter som möjligt, säger AIK:s biljett- och marknadschef Fredrik Söderberg till Fotbollskanalen."/>
  </head>
  <body>
    <article>
      <h1>AIK stänger läktare - för att öka årskortsförsäljningen</h1>
      <address><time datetime="2019-11-18T10:06:00+00:00">18 Nov 2019, 10:06</time> by <a rel="author">Aron Forsberg</a></address>
      <p>
        <b>AIK stänger sin övre läktare på Friends Arena under 2020 - och tar därmed bort runt 20 000 platser.<br/>Syftet är att öka årskortsförsäljningen och höja lägstnivån på publiksiffrorna.<br/>- Jag kan förstå att det kan te sig märkligt, att begränsa möjligheten till att sälja så många biljetter som möjligt, säger AIK:s biljett- och marknadschef Fredrik Söderberg till Fotbollskanalen.</b>
      </p>
      <p>AIK hade under 2019 ett publiksnitt på 18 969 för sina allsvenska matcher. Det var en minskning med 4 695 från snittet under guldåret 2018. Årskortsförsäljningen för klubben låg på 10 700 för 2019. Nu testar klubben ett nytt grepp för att få trenden att vända åt rätt håll igen 2020.</p>
      <p>Gnaget meddelar i ett pressmeddelande att man från och med säsongen 2020 kommer att stänga den övre läktaren på Friends Arena, läktare tre. Klubben ser ett stort glapp mellan den högsta och lägsta nivån på publiksiffrorna för matcherna, och syftet med att stänga en läktare är att öka försäljningen av årskort och höja lägstanivån.</p>
      <p>- Vi kan konstatera att AIK Fotboll generellt sett har väldigt höga publiksiffror. Vi har legat konsekvent tvåa i publikligan, vilket vi för egen del ser som en besvikelse. Vi vill vara nummer ett och vi vet att vi har potential till att vara nummer ett. Men det som är det enskilt största problemet med AIK Fotbolls publiksiffror är att vi har ett stort glapp mellan vår topp och vår botten, vår högsta- och lägstanivå. Och för att vi ska utveckla oss i vår publikutveckling och bli det stora publiklag som vi vet att vi har kapacitet att vara, så måste vi jobba med den frågan. Och då behöver du offra något i den ekvationen, och då blir det att vi skapar mindre kapacitet för att trigga försäljning av årskort. För det blir på något sätt det starkaste incitamentet för att garantera sig om platser för de riktigt stora matcherna. På så sätt är den stora kapaciteten vi har på vår hemmaarena en utmaning för oss. Det är en tillgång när vi har gjort de riktigt stora matcherna. Men för att skapa en – i brist på ett bättre ord på svenska - ”sense of urgency” för andra matcher som inte är de riktigt stora, så är det en utmaning för oss. Och på det här sättet försöker vi att skapa verktyg för att faktiskt begränsa kapaciteten och skapa ett högre tryck. Och därmed också på sikt höja lägstanivån på de mindre publikintensiva matcherna, säger AIK:s biljett- och marknadschef Fredrik Söderberg till Fotbollskanalen.</p>
      <p>AIK skriver att man även kommer att göra en del andra förändringar, som att tajta till de läktarsektioner som fortsatt är öppna. Klubben jobbar också för "en ökad AIK-profilering och förbättrade tygavskärmningar".</p>
      <p>Fredrik Söderberg menar att det är viktigt att klubben inte öppnar upp läktare tre vid större matcher, utan att man står fast vid det beslut man nu fattat.</p>
      <p>- Det här är ett tillsvidare beslut, det gäller inte bara under 2020. Utan det här gäller tills vi kommunicerar annorlunda, och egentligen tills vi har nått målsättningar som gör att vi finner det lämpligt att kunna öppna den tredje läktaren igen. Och det som jag tror kommer att hända är att först och främst så kommer det att ge effekt på årskortsförsäljningen. Nästa steg är att vi fortfarande har en för låg beläggningsgrad på årskorten, men det är lättare att jobba med den frågan om vi har årskortsinnehavare än om vi inte har det. Det får också effekten att vi släpper vi färre lösbiljetter till de matcherna eftersom att kapaciteten är lägre. Så jag tror att det finns absolut en risk att 2020 så sänker vi vårt publiksnitt generellt, men över tid så kommer vi att öka publiksnittet. I och med att vi höjer nivån för de lägre intensiva matcherna.</p>
      <p>Bland AIK-supportrar har reaktionerna i sociala medier varit blandade.</p>
      <p>- Det var precis som väntat. Vi hade räknat med att det skulle vara en vattendelare. Jag tror att det är ett rätt djärvt beslut. Jag kan förstå att det kan te sig märkligt, att begränsa möjligheten till att sälja så många biljetter som möjligt. Men det är inget beslut som vi har tagit med några dagars betänketid. Utan det här är ett beslut som har vuxit fram under egentligen flera år. Och tanken handlar ju om att göra vad som långsiktigt är bäst för AIK Fotboll. Och vi tror absolut att det här beslutet är en väg framåt att kunna höja vår lägstanivå, som vi då definierar som den enskilt viktigaste utmaningen i vår publikrekryteringsstrategi.</p>
      <p><b>Beslutet gäller "tills vidare", men kommer ni att utvärdera säsongsvis eller vad styr att ni eventuellt öppnar den övre läktaren igen?</b><br/>- Det är väl som med alla beslut, att man har en löpande utvärdering kring vad de ger. Men vi måste också vara trovärdiga i de beslut vi tar. Om vi skulle fatta ett beslut och säga; "nu får vi se vad det här ger", då tror jag inte att vi har rätt ingångsvärden för beslutet. Utan vi utgår från att det här beslutet ligger för att få den effekt som det tar. Och jag tror inte att vi kan se den fulla effekten av det här under en säsong. Utan det måste ges tid.</p>
      <p>AIK:s publikrekord på Friends Arena ligger på 50 128, ett rekord som sattes i den sista hemmamatchen 2018 då Gif Sundsvall gästade. Kommande säsong kommer maxkapaciteten att ligga på mellan 26 500 och 29 000 åskådare beroende på säkerhetsavskärmningar.</p>
    </article>
  </body>
</html>