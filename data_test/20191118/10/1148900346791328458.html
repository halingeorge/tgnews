<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/aerolinky-emirates-koupi-50-airbusu-za-16-miliard-dolaru-83044"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T10:21:01+00:00"/>
    <meta property="og:title" content="Aerolinky Emirates koupí 50 airbusů za 16 miliard dolarů"/>
    <meta property="og:description" content="Dubajská letecká společnost Emirates koupí 50 strojů Airbus typu A350. Hodnota transakce by podle katalogových cen měla činit 16 miliard dolarů (370 miliard Kč). Dohoda s evropským výrobcem letadel byla podepsána dnes na dubajské letecké show, oznámil dopravce, který od roku 2010 létá z Dubaje i do Prahy."/>
  </head>
  <body>
    <article>
      <h1>Aerolinky Emirates koupí 50 airbusů za 16 miliard dolarů</h1>
      <address><time datetime="2019-11-18T10:21:01+00:00">18 Nov 2019, 10:21</time> by <a rel="author">ČTK</a></address>
      <p>Dubajská letecká společnost Emirates koupí 50 strojů Airbus typu A350. Hodnota transakce by podle katalogových cen měla činit 16 miliard dolarů (370 miliard Kč). Dohoda s evropským výrobcem letadel byla podepsána dnes na dubajské letecké show, oznámil dopravce, který od roku 2010 létá z Dubaje i do Prahy.</p>
      <p>Dohoda představuje konečnou verzi předběžné smlouvy o koupi 40 letadel A330neo a 30 letadel A350, o níž se podle agentury Reuters jednalo od začátku roku.</p>
      <h3>O vyhlídkách pro Boeing se jedná</h3>
      <p>Podle agentury AP je smlouva mezi Emirates a Airbusem největším uzavřeným obchodem na této nejrozsáhlejší letecké akci na Blízkém východě. Společnost Emirates dnes také oznámila, že stále jedná s americkým konkurentem Airbusu firmou Boeing o budoucnosti předběžné objednávky na 40 strojů typu 787 Dreamliner.</p>
      <related>
        <a href="https://www.seznamzpravy.cz/clanek/airbus-ziskal-zakazku-na-300-letadel-pro-indicke-aerolinky-81862"/>
      </related>
      <p>Aerolinky Emirates vykázaly ve finančním roce 2018/2019 nejnižší zisk za deset let. Příčinou byly vysoké ceny ropy, silný americký dolar a vyšší konkurence. Čistý zisk jedné z největších leteckých společností světa klesl o 69 procent na 871 milionů dírhámů (5,4 miliardy Kč). Evropskému výrobci letecké techniky Airbus stoupl v letošním třetím čtvrtletí čistý zisk o tři procenta na 989 milionů eur (25,3 miliardy Kč).</p>
    </article>
  </body>
</html>