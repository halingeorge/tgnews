<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134744-15-minuciu-zaides-leday-tapo-mvp.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-18T10:36:00+00:00"/>
    <meta property="og:title" content="15 minučių žaidęs LeDay tapo MVP"/>
    <meta property="og:description" content="Kauno „Žalgiris“ sekmadienio „Betsafe–LKL“ rungtynėse Pasvalyje pasiekė didžiausią sezono pergalę, o ji buvo pažymėta ir puikiais individualiais pasirodymais. Vieną tokių surengęs kauniečių ekipos naujokas Zachas LeDay tapo naudingiausiu savaitės krepšininku. Akistatoje su „Pieno žvaigždėmis“ amerikietis įmetė 21 tašką, atkovojo 7 kamuolius bei sukaupė net 31 naudingumo balą. Visa tai amerikietis padarė vos per 15 minučių. ..."/>
  </head>
  <body>
    <article>
      <h1>15 minučių žaidęs LeDay tapo MVP</h1>
      <address>
        <time datetime="2019-11-18T10:36:00+00:00">18 Nov 2019, 10:36</time>
      </address>
      <figure>
        <embed-post data-src="https://www.instagram.com/p/B5AKN8OhNcM" data-service="Instagram"/>
      </figure>
      <p>Kauno „Žalgiris“ sekmadienio „Betsafe–LKL“ rungtynėse Pasvalyje pasiekė didžiausią sezono pergalę, o ji buvo pažymėta ir puikiais individualiais pasirodymais.</p>
      <p>Vieną tokių surengęs kauniečių ekipos naujokas <a href="https://www.basketnews.lt/zaidejai/22749-zach-leday/statistika/lygos/25-eurolyga/2018.html?filter=against&amp;value=709#1">Zachas LeDay</a> tapo naudingiausiu savaitės krepšininku.</p>
      <p>Akistatoje su „Pieno žvaigždėmis“ amerikietis įmetė 21 tašką, atkovojo 7 kamuolius bei sukaupė net 31 naudingumo balą. Visa tai amerikietis padarė vos per 15 minučių.</p>
      <p>Pagerinti karjeros Lietuvoje rekordai taškų ir naudingumo balų grafose garantavo puolėjui geriausio savaitės lygos krepšininko vardą.</p>
      <p>Jo vedami šalies čempionai išvykoje „Pieno žvaigždes“ nušlavė 108:64.</p>
      <p>Kartu su LeDay tarp naudingiausių pateko jo komandos draugas Rokas Jokubaitis, Klaipėdos „Neptūno“ atakų organizatorius Žygimantas Janavičius, Utenos „Juventus“ puolėjas Žygimantas Skučas bei centras Skylaras Spenceris iš Prienų „CBet“.</p>
      <p>Geriausias karjeros rungtynes Pasvalyje sužaidė ir Jokubaitis. Šis į šeimininkų krepšį įmetė 11 kamuolių, atkovojo 6 kamuolius bei sukaupė 23 naudingumo balus.</p>
      <p>Galima matyti, jog krepšininkui sekasi žaisti prieš „Pieno žvaigždes“, mat pirmojo rato dvikovoje su pasvaliečiais jis su 16 taškų sužaidė rezultatyviausias savo karjeros rungtynes aukščiausioje Lietuvos lygoje.</p>
      <p>Gynėjų liniją su Jokubaičiu penketuke sudaro Janavičius.</p>
      <p>Šis savaitgalį atakų organizatorius Šiauliuose sužaidė geriausias savo sezono rungtynes, į šeimininkų krepšį įmesdamas 14 taškų ir atidavęs net 9 rezultatyvius perdavimus, taip pakartojęs geriausią asmeninį sezono rodiklį. Rezultatyviose ir puolimu paremtose rungtynėse klaipėdiečiai laimėjo 102:95.</p>
      <p>Geriausią asmeninį sezono pasirodymą surengė ir Utenos „Juventus“ krašto puolėjas Skučas, iššovęs namų rungtynėse su Alytaus „Sintek–Dzūkija“.</p>
      <p>Jis į alytiškių krepšį įmetė 21 tašką, atkovojo 4 kamuolius ir sukaupė 27 naudingumo balus. Skučo vedami uteniškiai įrodė savo pranašumą 88:75.</p>
      <p>Verta paminėti, jog tai buvo geriausias žaidėjo pasirodymas lygoje nuo šių metų sausio, kai akistatoje su ta pačia Alytaus ekipa tada Pasvalio „Pieno žvaigždėms“ atstovavęs krepšininkas surinko 32 naudingumo balus.</p>
      <p>Penketuką šį kartą užbaigia „CBet“ vidurio puolėjas Spenceris, solidžiai pasirodęs dvikovoje su Vilniaus „Rytu“. Rungtynėse aukštaūgis pelnė 11 taškų, po krepšiais sugriebė 8 kamuolius ir baigė mačą su 19 naudingumo balų.</p>
      <p>Sėkmingo žaidėjo pasirodymo pergalei nepakako – Prienų krepšininkai išvykoje varžovams pralaimėjo 64:88.</p>
      <h3>
        <a href="https://www.basketnews.lt/zaidejai/22749-zach-leday.html">Zach LeDay</a>
      </h3>
      <figure>
        <img src="https://www.basketnews.lt/paveikslelis-147664-any150x150.jpg"/>
      </figure>
      <figure>
        <img src="https://www.basketnews.lt/paveikslelis-201500-crop100x150.jpg"/>
      </figure>
      <ul>
        <li>MIN: 16.41</li>
        <li>PTS: 12.5 (70.41%)</li>
        <li>REB: 4.2</li>
        <li>AS: 1.4</li>
        <li>ST: 1.1</li>
        <li>BS: 0.5</li>
        <li>TO: 0.5</li>
        <li>GM: 10</li>
      </ul>
    </article>
  </body>
</html>