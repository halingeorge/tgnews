<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/uleva-pro-benatky-voda-opada-skoly-se-opet-otevrely/1822360?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T10:57:00+00:00"/>
    <meta property="og:title" content="Úleva pro Benátky: Voda opadá, školy se opět otevřely"/>
    <meta property="og:description" content="Benátky - Po několikadenním povodňovém poplachu se začíná uklidňovat situace v Benátkách. Dnes se tam opět otevřely školy a takzvaná vaporetta, městské vodní &quot;autobusy&quot;, znovu vyplouvají podle grafikonu, informovala agentura APA. Napjatá je kvůli bouřím situace v severoitalských krajích Toskánsko a Emilia-Romagna a v Kampánii na jihu Itálie."/>
  </head>
  <body>
    <article>
      <h1>Úleva pro Benátky: Voda opadá, školy se opět otevřely</h1>
      <address><time datetime="2019-11-18T10:57:00+00:00">18 Nov 2019, 10:57</time> by <a rel="author" href="http://www.ctk.cz/" target="_blank">ČTK</a></address>
      <p>Benátky - Po několikadenním povodňovém poplachu se začíná uklidňovat situace v Benátkách. Dnes se tam opět otevřely školy a takzvaná vaporetta, městské vodní "autobusy", znovu vyplouvají podle grafikonu, informovala agentura APA. Napjatá je kvůli bouřím situace v severoitalských krajích Toskánsko a Emilia-Romagna a v Kampánii na jihu Itálie.</p>
      <p>Severoitalské město na laguně minulý týden postihly nejhorší záplavy od roku 1966, když v úterý večer voda dosáhla úrovně 1,87 metru nad obvyklou hladinou moře. Zavřeny byly v Benátkách školy a školky i řada obchodů a starosta Luigi Brugnaro v pátek dokonce nařídil z bezpečnostních důvodů uzavřít náměstí svatého Marka. Vysoká voda vyplavila na břeh vodní taxíky i vaporetta.</p>
      <p>V nejbližších dnech se očekává pokles hladiny, oznámila radnice v neděli večer. Majitelé bytů a obchodů a živnostníci už začali odstraňovat škody.</p>
      <p>V jiných částech Itálie nadále panuje výstraha před bouřkami. Zejména v okolí Boloně a Modeny a v Toskánsku je situace napjatá. Úřady varují před záplavami. V Modeně a okolí způsobily vítr a sníh problémy s dodávkami elektrického proudu. Postiženo bylo 20.000 domácností.</p>
      <p>V Cecině nedaleko toskánského přístavního města Livorno muselo opustit své domovy 500 lidí kvůli ohrožení záplavami.</p>
      <p>Výrazně stoupla také hladina řeky Tibera v Římě. V provincii Caserta v jihoitalském regionu Kampánie dnes zůstaly zavřené školy poté, co oblast v noci na dnešek zasáhl prudký dešť.</p>
    </article>
  </body>
</html>