<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/proedros-enpe-apostolos-tzitzikwstas-a-113507.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T10:38:00+00:00"/>
    <meta property="og:title" content="Πρόεδρος της ΕΝ.Π.Ε. ο Απόστολος Τζιτζικώστας"/>
    <meta property="og:description" content="Πρόεδρος της Ένωσης Περιφερειών Ελλάδας (ΕΝΠΕ) εξελέγη σήμερα ο Περιφερειάρχης Κεντρικής Μακεδονίας Απόστολος Τζιτζικώστας, με 22 ψήφους (23 ψηφίσαντες - 1 λευκό)."/>
  </head>
  <body>
    <article>
      <h1>Πρόεδρος της ΕΝ.Π.Ε. ο Απόστολος Τζιτζικώστας</h1>
      <address>
        <time datetime="2019-11-18T10:38:00+00:00">18 Nov 2019, 10:38</time>
      </address>
      <p>Πρόεδρος της Ένωσης Περιφερειών Ελλάδας (ΕΝΠΕ) εξελέγη σήμερα ο Περιφερειάρχης Κεντρικής Μακεδονίας Απόστολος Τζιτζικώστας, με 22 ψήφους (23 ψηφίσαντες - 1 λευκό).</p>
      <p>Ο κ. Τζιτζικώστας εξελέγη με ευρύτατη πλειοψηφία νέος Πρόεδρος της ΕΝΠΕ, στη σημερινή συνεδρίαση του Διοικητικού Συμβουλίου, που είχε ως μοναδικό θέμα ημερήσιας διάταξης τη συγκρότησή του σε σώμα.</p>
      <p>Η συνεδρίαση πραγματοποιήθηκε στις 11.00’ το πρωί στα γραφεία της ΕΝΠΕ (Μεσογείων 15, τέταρτος όροφος) και συμμετείχαν τα μέλη του νέου Διοικητικού Συμβουλίου που εξελέγησαν στις <a href="https://www.epoli.gr/ekloges-enpe-thriambos-tzitzikwsta-analytika-a-113374.html?category_id=513">αρχαιρεσίες της προηγούμενης Τετάρτης</a>.</p>
      <p>Μετά το πέρας της εκλογικής διαδικασίας, ο κ. Τζιτζικώστας ως νέος Πρόεδρος της ΕΝΠΕ προέβη στην ακόλουθη δήλωση:<br/> <br/>«Το σημερινό αποτέλεσμα επιβεβαιώνει τη δέσμευση των Περιφερειών της χώρας να δουλέψουμε όλοι μαζί για να πετύχουμε τη μετάβαση από την Περιφερειακή Αυτοδιοίκηση στην εποχή της Περιφερειακής Διακυβέρνησης. Είναι μία μεγάλη νίκη που βάζει τις Περιφέρειες μπροστά στη μεγάλη πρόκληση να αλλάξουμε την Ελλάδα. Είναι μία ισχυρή εντολή για τη χάραξη μιας νέας παραγωγικής και αναπτυξιακής πορείας, στην οποία οι Περιφέρειες θα πρωταγωνιστήσουν. Η εμπιστοσύνη των συναδέλφων μου, αποτελεί για μένα τεράστια τιμή και ευθύνη και θα αγωνιστώ με όλες μου τις δυνάμεις για να λειτουργήσουν οι Περιφέρειες ως καταλύτες της ανάπτυξης και της αναβάθμισης της ποιότητας ζωής των συμπολιτών μας. Όλοι μαζί ενωμένοι, πέρα και έξω από στερεότυπα και διαχωριστικές γραμμές, οι Περιφερειάρχες, οι Αντιπεριφερειάρχες και οι Περιφερειακοί Σύμβουλοι σε όλη την Ελλάδα, θα δουλέψουμε για το κοινό μας όραμα και τους κοινούς μας στόχους. Προχωράμε μπροστά για Σύγχρονες Ισχυρές Περιφέρειες, για μια Σύγχρονη και Ισχυρή Ελλάδα».</p>
      <p>Για την Εκτελεστική Επιτροπή της ΕΝΠΕ τα αποτελέσματα των εκλογών ήταν τα εξής:</p>
      <p>- Για το αξίωμα του Α΄ Αντιπροέδρου του Διοικητικού Συμβουλίου ο Γιώργος Πατούλης, Περιφερειάρχης Αττικής έλαβε 20 ψήφους επί 23 ψηφισάντων.</p>
      <p>- Για το αξίωμα του Β΄ Αντιπροέδρου του Διοικητικού Συμβουλίου ο Αλέξανδρος Καχριμάνης, Περιφερειάρχης Ηπείρου έλαβε 22 ψήφους επί 23 ψηφισάντων.</p>
      <p>- Για το αξίωμα του Γενικού Γραμματέα του Διοικητικού Συμβουλίου ο Ιωάννης Γιώργος, Αντιπεριφερειάρχης Χαλκιδικής έλαβε 21 ψήφους επί 24 ψηφισάντων.</p>
      <p>- Για το αξίωμα του Ταμία του Διοικητικού Συμβουλίου ο Χρήστος Μιχαλάκης, Αντιπεριφερειάρχης Τρικάλων έλαβε 22 ψήφους επί 24 ψηφισάντων.</p>
      <p>Μέλη εξελέγησαν οι:</p>
      <p>- Γεώργιος Κασαπίδης, Περιφερειάρχης Δυτικής Μακεδονίας με 22 ψήφους</p>
      <p>- Σταύρος Αρναουτάκης, Περιφερειάρχης Κρήτης με 20 ψήφους</p>
      <p>- Ρόδη Κράτσα, Περιφερειάρχης Ιονίων Νήσων με 20 ψήφους</p>
      <p>- Χρήστος Μέτιος, Περιφερειάρχης Ανατολικής Μακεδονίας &amp; Θράκης με 20 ψήφους.</p>
    </article>
  </body>
</html>