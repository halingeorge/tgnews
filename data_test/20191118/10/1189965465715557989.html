<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259642/egklima-stin-ithaki-ton-ksylokopise-mexri-thanatoy-giati-nomize-oti-eixe-sxesi-me-ti-gynaika-toy"/>
    <meta property="og:site_name" content="LiFO"/>
    <meta property="article:published_time" content="2019-11-18T10:06:00+00:00"/>
    <meta property="og:title" content="Ιθάκη: Τον ξυλοκόπησε μέχρι θανάτου γιατί νόμιζε ότι είχε σχέση με τη γυναίκα του"/>
    <meta property="og:description" content="Ένας 54χρονος ξυλοκόπησε μέχρι θανάτου έναν 40χρονο στην Ιθάκη γιατί θεωρούσε ότι ήταν εραστής της γυναίκας του"/>
  </head>
  <body>
    <article>
      <h1>Ιθάκη: Τον ξυλοκόπησε μέχρι θανάτου γιατί νόμιζε ότι είχε σχέση με τη γυναίκα του</h1>
      <h2>Ένας 54χρονος ξυλοκόπησε μέχρι θανάτου έναν 40χρονο στην Ιθάκη γιατί θεωρούσε ότι ήταν εραστής της γυναίκας του</h2>
      <address><time datetime="2019-11-18T10:06:00+00:00">18 Nov 2019, 10:06</time> by <a rel="author">NEWSROOM</a></address>
      <p>
        <b>Η είδηση για έναν νεκρό 40χρονο στην <a href="https://www.lifo.gr/tags/%CE%99%CE%B8%CE%AC%CE%BA%CE%B7">Ιθάκη</a>, που ξυλοκοπήθηκε μέχρι θανάτου, έπειτα από καυγά, έχει συγκλονίσει την τοπική κοινωνία.</b>
      </p>
      <p>Σύμφωνα με όσα ανακοίνωσε η Ελληνική Αστυνομία, ένας 54χρονος, διαπληκτίστηκε έντονα με το θύμα σε ξενοδοχείο της Ιθάκης. Πληροφορίες θέλουν τον φερόμενο ως δράστη να τον κατηγορεί για εξωσυζυγική σχέση με την γυναίκα του, μια 42χρονη, η οποία ήταν επίσης παρούσα στο περιστατικό.</p>
      <p>Ο 54χρονος βγήκε εκτός ελέγχου και γρονθοκόπησε τον 40χρονο άνδρα μέχρι θανάτου. Σύμφωνα με όσα αναφέρει η ανακοίνωση της ΕΛ.ΑΣ. τον χτυπούσε στο κεφάλι και στο σώμα με αποτέλεσμα το μεσημέρι της Κυριακής να εντοπιστεί νεκρός.</p>
      <p>Η 42χρονη ενημέρωσε τις Αρχές, αλλά και το οικείο Κέντρο Υγείας, όμως ήταν ήδη πολύ αργά για τον 40χρονο. Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον Εισαγγελέα Πρωτοδικών Κεφαλληνίας.</p>
      <p>
        <b>Η ανακοίνωση της ΕΛ.ΑΣ. για το έγκλημα στην Ιθάκη</b>
      </p>
      <p>Εξιχνιάστηκε άμεσα, μετά από συστηματική και εμπεριστατωμένη έρευνα του Τμήματος Ασφαλείας Αργοστολίου σε συνεργασία με το Αστυνομικό Τμήμα Ιθάκης, υπόθεση θανατηφόρου σωματικής βλάβης σε βάρος 40χρονου αλλοδαπού στην Ιθάκη.</p>
      <p>Για την υπόθεση σχηματίσθηκε δικογραφία για τα κατά περίπτωση αδικήματα, της πρόκλησης θανατηφόρου σωματικής βλάβης και της έκθεσης, σε βάρος 54χρονου ημεδαπού και 42χρονης αλλοδαπής, οι οποίοι συνελήφθησαν σήμερα (17-11-2019) τις μεσημβρινές ώρες.</p>
      <p>Ειδικότερα, όπως προέκυψε από την μέχρι στιγμής αστυνομική έρευνα, ο 54χρονος, χθες (16.11.2019) το μεσημέρι, μετά από διαπληκτισμό που είχε με τον 40χρονο, παρουσία της 42χρονης, τον χτύπησε με γροθιές στο κεφάλι και το σώμα, με αποτέλεσμα τον θανάσιμο τραυματισμό του.</p>
      <p>Η 42χρονη αλλοδαπή, βρήκε νεκρό τον 40χρονο, σήμερα (17.11.2019) το μεσημέρι σε δωμάτιο ξενοδοχείου στην Ιθάκη και ενημέρωσε σχετικά το Αστυνομικό Τμήμα Ιθάκης και το αντίστοιχο Κέντρο Υγείας.</p>
      <p>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας.</p>
    </article>
  </body>
</html>