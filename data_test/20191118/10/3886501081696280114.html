<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119455-radikali-ispred-specijalnog-suda-u-beogradu-podrzali-optuzene-za-ratni-zlocin-kod-srebrenice?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T10:45:04+00:00"/>
    <meta property="og:title" content="Radikali ispred Specijalnog suda u Beogradu podržali optužene za ratni zločin kod Srebrenice"/>
    <meta property="og:description" content="Predstavnici Srpske radikalne stranke (SRS) danas su ispred zgrade Specijalnog suda u Beogradu pružili podršku osmorici pripadnika Specijalne brigade MUP-a Republike Srpske, optuženim za ratni zločin protiv civila u mestu Kravice kod Srebrenice, 1995. godine.Poslanica SRS Aleksandra Belačić je rekla agenciji Beta da optuženi &quot;ne samo da su potpuno nevini, već i sami navodi iz optužnice ne odgovaraju činjeničnom stanju&quot;.&quot;U optužnici se navodi da je streljano 1.313 civila, iako je zaista streljano 317. Okolnosti pod kojima se streljanje dogodilo su veoma specifične, i sve se odigralo pošto je jedan od zarobljenika oteo pištolj pripadniku policije RS i ubio ga&quot;, kazala je Aleksandra Belačić. Dodala je da predstavnici SRS redovno prisustvuju sudjenju pripadnicima Specijalne brigade MUP-a RS &quot;kako bi podigli svest javnosti o tom predmetu&quot;.&quot;Žao nam je što je ovaj proces uopšte pokrenut. Činjenica da se ovim ljudima sudi posle toliko godina i bez dovoljno dokaza, dokaz je da je naše tužilaštvo pokleklo pod pritiskom…"/>
  </head>
  <body>
    <article>
      <h1>Radikali ispred Specijalnog suda u Beogradu podržali optužene za ratni zločin kod Srebrenice</h1>
      <address>
        <time datetime="2019-11-18T10:45:04+00:00">18 Nov 2019, 10:45</time>
      </address>
      <slideshow>
        <figure>
          <img src="https://static.beta.rs/thumbs/hvblhl,1_1574079187.557x371.jpg"/>
        </figure>
        <figure>
          <img src="https://static.beta.rs/thumbs/hvblhl,2_1574079252.557x371.jpg"/>
        </figure>
        <figure>
          <img src="https://static.beta.rs/thumbs/hvblhl,3_1574079275.557x371.jpg"/>
        </figure>
      </slideshow>
      <p><b>Predstavnici Srpske radikalne stranke (SRS) danas su ispred zgrade Specijalnog suda u Beogradu pružili podršku osmorici pripadnika Specijalne brigade MUP-a Republike Srpske, optuženim za ratni zločin protiv civila u mestu Kravice kod Srebrenice, 1995. godine.</b><br/><br/>Poslanica SRS Aleksandra Belačić je rekla agenciji Beta da optuženi "ne samo da su potpuno nevini, već i sami navodi iz optužnice ne odgovaraju činjeničnom stanju".<br/><br/>"U optužnici se navodi da je streljano 1.313 civila, iako je zaista streljano 317. Okolnosti pod kojima se streljanje dogodilo su veoma specifične, i sve se odigralo pošto je jedan od zarobljenika oteo pištolj pripadniku policije RS i ubio ga", kazala je Aleksandra Belačić. <br/><br/>Dodala je da predstavnici SRS redovno prisustvuju sudjenju pripadnicima Specijalne brigade MUP-a RS "kako bi podigli svest javnosti o tom predmetu".<br/><br/>"Žao nam je što je ovaj proces uopšte pokrenut. Činjenica da se ovim ljudima sudi posle toliko godina i bez dovoljno dokaza, dokaz je da je naše tužilaštvo pokleklo pod pritiskom tužilaštva Haškog tribunala", ocenila je poslanica radikala.<br/><br/>Ona je rekla da očekuje da će sudsko veće zaključivati na osnovu raspoloživih pravnih činjenica i doneti oslobadjajuću presudu. <br/><br/>Tužilaštvo za ratne zločine je osmoricu nekadašnjih pripadnika Centra za obuku Jahorina Specijalne brigade policije MUP Republike Srpske optužilo za ratni zločin protiv civilnog stanovništva.<br/><br/>Optuženi su Nedeljko Milidragović, Aleksa Golijanin, Milivoje Batinica, Dragomir Parović, Aleksandar Dačević, Boro Miletić, Jovan Petrović i Vidoslav Vasić. <br/><br/>Po navodima optužnice, zločin je počinjen prema "civilnom stanovništvu i licima koja ne uzimaju direktno učešće u neprijateljstvima, muškarcima, bosanskim Muslimanima" 14. jula 1995. godine unutar, isrped i u neposrednoj okolini hangara zemljoradničke zadruge u selu Kravica, opština Bratunac.<br/><br/>U optužnici se kaže da je ubijeno najmanje 1.313 civila čiji je identitet do sada utvrdjen, a da su njihovi posmrtni ostaci ekshumirani na više lokacija u Bosni i Hercegovni. <br/><br/>Optuženi, koji se brane sa slobode, odbacili su navode optužnice.</p>
    </article>
  </body>
</html>