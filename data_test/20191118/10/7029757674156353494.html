<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/prokurori-i-sledovateli-vazmuteni-ot-nedostoynata-kompromatna-kampaniya-sreshtu-geshev.html"/>
    <meta property="og:site_name" content="News.bg"/>
    <meta property="article:published_time" content="2019-11-18T10:03:02+00:00"/>
    <meta property="og:title" content="Прокурори и следователи възмутени от &quot;недостойната компроматна кампания&quot; срещу Гешев"/>
    <meta property="og:description" content="Те са категорично против опитите за нагнетяване на напрежение в обществото"/>
  </head>
  <body>
    <article>
      <h1>Прокурори и следователи възмутени от "недостойната компроматна кампания" срещу Гешев</h1>
      <address>
        <time datetime="2019-11-18T10:03:02+00:00">18 Nov 2019, 10:03</time>
      </address>
      <p><b>Асоциацията на прокурорите в България категорично възразява срещу опитите за нагнетяване на напрежение в обществото и уронване престижа на прокуратурата чрез подновяването на недостойната компроматна кампания срещу Иван Гешев.</b> Това се посочва в тяхна позиция във връзка с проведената процедура за избор на главен прокурор.</p>
      <p>Според тях е бил оказан <b>"недопустим уличен натиск срещу членовете на Висшия съдебен съвет"</b>, който е целял да се избегне реалният дебат за законовите и професионалните критерии, приложими в процедурата. Те призовават да бъде зачетена ясната позиция на професионалната общност на работещите в системата прокурори, следователи и служители.</p>
      <p><b>"Противопоставяме се на опитите на някои изолирани кръгове изкуствено да конфронтират двете магистратски професии - съдийската и прокурорската.</b> В тази връзка винаги сме следваме и ще продължим и за в бъдеще да следваме принципите на ненамеса в кадровата политика на съдийската общност, зачитане на независимостта и самоуправлението на съда и уважение към колегите съдии", посочва се още в позицията им.</p>
      <p>Те подчертават, че никога не биха си позволили в процедури за избор на председатели на Върховния касационен съд и Върховния административен съд да се намесват в номинациите на Съдийската колегия на Висшия съдебен съвет.</p>
      <p>От Асоциацията на прокурорите призовават процедурата на избор на главен прокурор да бъде завършена при спазване на Конституцията и <b>без да се допуска политическо вмешателство в работата на прокуратурата.</b></p>
      <p>От Камарата на следователите в България също излязоха с официална позиция по въпроса. Те подкрепиха мнението на прокурорите, заявявайки, че <b>процедурата е била публична, прозрачна и съгласно изискванията на закона.</b></p>
      <p><b>Политизирането на процедурата за избор на главен прокурор дестабилизира институцията прокуратура</b>, а противопоставянето на отделните части на съдебната система е във вреда на всички, но най-вече на гражданите на Република България, посочва се в становището им.</p>
      <p>Според тях изместването на фокуса от професионалните качества на Иван Гешев към политически дебат и опитите за упражняване на външен натиск нарушават закона и правилата за избор на "тримата големи" в съдебната власт.</p>
      <p>Те призовават членовете на <b>ВСС да отстояват независимостта на съдебната власт и да не допускат институционални и междуличностни конфликти.</b></p>
      <p>От Камарата на следователите изразяват надежда, че <b>процедурата ще приключи в разумни срокове, за да се гарантира стабилността на съдебната система.</b></p>
      <p>Припомняме, на <b>24 октомври 2019 г. след десетчасово заседание</b>, на което бе изслушан кандидатът на главен прокурор, Висшият съдебен съвет <a href="https://news.bg/crime/20-ot-vss-podkrepiha-ivan-geshev-za-glaven-prokuror.html"><b>гласува и избра Иван Гешев</b></a> с резултат 20 "за" и 4 "против".</p>
      <p>След избора във ВСС процедурата продължава с предложение<b> до президента, който назначава с указ избрания кандидат</b>. Самият указ се обнародва в "Държавен вестник". Държавният глава има правомощието <b>да не подпише указа и да върне процедурата във ВСС. </b>Той може да направи това само веднъж, като при прегласуване на същата кандидатура във ВСС, държавният глава е задължен да приеме и подпише указа за назначаването.</p>
      <p>На 7 ноември президентът с изявление<b> <a href="https://news.bg/crime/rumen-radev-varna-izbora-na-ivan-geshev-vav-vss.html">отказа да подпише указа за назначаване на Иван Гешев</a></b> и върна процедурата във ВСС. Ден по-късно той подчерта, че <b><a href="https://news.bg/politics/otgovornostta-za-glaven-prokuror-e-na-vss-natarti-radev.html">отговорността за главен прокурор е на ВСС.</a></b></p>
      <p>На 14 ноември на пленум на ВСС <b><a href="https://news.bg/crime/vss-glasuva-otnovo-ivan-geshev-za-glaven-prokuror.html">Иван Гешев беше повторно избран </a></b>за главен прокурор с гласа 20 "за" и 4 "против".</p>
    </article>
  </body>
</html>