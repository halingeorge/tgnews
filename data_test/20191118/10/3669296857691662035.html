<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/eski-yargitay-uyesi-ilyas-altana-hapis-cezasi"/>
    <meta property="og:site_name" content="CNN Türk"/>
    <meta property="article:published_time" content="2019-11-18T10:22:52+00:00"/>
    <meta property="og:title" content="Eski Yargıtay üyesi İlyas Altan'a hapis cezası"/>
    <meta property="og:description" content="Eski Yargıtay üyesi İlyas Altan, Fetullahçı Terör..."/>
  </head>
  <body>
    <article>
      <h1>Eski Yargıtay üyesi İlyas Altan'a hapis cezası</h1>
      <h2>Eski Yargıtay üyesi İlyas Altan, Fetullahçı Terör Örgütü (FETÖ) üyeliğinden 7 yıl 6 ay hapis cezasına çarptırıldı.</h2>
      <address><time datetime="2019-11-18T10:22:52+00:00">18 Nov 2019, 10:22</time> by <a rel="author">AA</a></address>
      <p>Altan'ın "silahlı terör örgütüne üye olma" suçundan yargılanmasına devam edildi.</p>
      <p>İlk derece mahkemesi sıfatıyla <a href="https://www.cnnturk.com/haberleri/yargitay">Yargıtay</a> 9. Ceza Dairesince Yargıtay Genel Kurul Salonu'nda görülen duruşmaya tutuksuz sanık Altan ile avukatı katıldı.</p>
      <p>Esas hakkındaki savunmasında suçlamaları kabul etmeyen Altan, örgüt üyesi olmadığını öne sürdü. ByLock kullanmadığını iddia eden Altan, aleyhindeki tanık beyanlarını da reddetti.</p>
      <p>Sanık Altan ile avukatının savunmalarını tamamlamaları üzerine duruşmaya ara verildi.</p>
      <p>
        <b>Karar</b>
      </p>
      <p>Aranın ardından Yargıtay 9. Ceza Dairesi heyetinin aldığı karar, Daire Başkanı Burhan Karaloğlu tarafından açıklandı.</p>
      <p>İlyas Altan'a "<a href="https://www.cnnturk.com/haberleri/feto">FETÖ</a>'ye üye olmak" suçundan, Türk Ceza Kanunu'nun (TCK) 314/2. maddesi gereğince alt sınırdan uzaklaşarak 6 yıl hapis cezası veren mahkeme heyeti, terör suçlarında cezanın yarı oranında artırılmasını öngören 3713 sayılı Terörle Mücadele Kanunu'nun 5/1. maddeleri uyarınca cezayı 9 yıla çıkardı.</p>
      <p>TCK'nin 62. maddesindeki indirimi uygulayarak sanığın cezasını 7 yıl 6 aya indiren mahkeme heyeti, Altan hakkında adli kontrole de hükmetti.</p>
      <p>Bu karara karşı temyiz yolu açık bulunuyor. Temyize gidilmesi durumunda talebi, Yargıtay Ceza Genel Kurulu görüşecek.</p>
      <related>
        <h4>ilgili haberler</h4>
        <a href="https://www.cnnturk.com/turkiye/eruhta-pkkli-teroristlerin-4-magarasi-kullanilamaz-hale-getirildi"/>
        <a href="https://www.cnnturk.com/video/turkiye/egirdir-golunde-korkutan-goruntu"/>
        <a href="https://www.cnnturk.com/turkiye/kader-busenin-babasindan-yurek-burkan-paylasim"/>
      </related>
    </article>
  </body>
</html>