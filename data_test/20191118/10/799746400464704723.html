<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103157/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T10:24:47+00:00"/>
    <meta property="og:title" content="МЗС України протестує у зв’язку із закликами Угорської постійної ради"/>
    <meta property="og:description" content="Міністерство закордонних справ України висловлює протест у зв’язку із закликами до втручання у внутрішні справи суверенних держав, які мають місце в оприлюдненому 15 листопада Комюніке XVIII-го засідання Угорської постійної ради."/>
  </head>
  <body>
    <article>
      <h1>МЗС України протестує у зв’язку із закликами Угорської постійної ради</h1>
      <address>
        <time datetime="2019-11-18T10:24:47+00:00">18 Nov 2019, 10:24</time>
      </address>
      <p>Міністерство закордонних справ України висловлює протест у зв’язку із закликами до втручання у внутрішні справи суверенних держав, які мають місце в оприлюдненому 15 листопада Комюніке XVIII-го засідання Угорської постійної ради.</p>
      <p>Про це пише "Європейська правда" з посиланням на пресцентр МЗС.</p>
      <p>"Засуджуючи заклики до автономії угорських спільнот Карпатського регіону, наголошуємо на тому, що національні меншини в Україні користуються конституційним правом на культурну автономію і що підтримка інших форм автономії суперечать українському законодавству і є посяганням на територіальну цілісність", - йдеться у заяві зовнішньополітичного відомства України.</p>
      <p>У контексті наміру угорської сторони реалізовувати програми з надання допомоги закордонним угорцям МЗС України зазначає, що процедура надання такої допомоги має узгоджуватися з країнами проживання угорських громад та надаватися в "прозорий та недискримінаційний спосіб".</p>
      <p>Міністерство також нагадує, що Конституційний суд України визнав Закон України "Про освіту" таким, що відповідає Конституції, і що шість із семи висловлених Венеціанською комісією рекомендацій для імплементації цього закону Україною вже виконані.</p>
      <p>"Після виконання останньої, сьомої, рекомендації ми очікуємо на розблокування Будапештом діалогу України з НАТО", - підкреслили в МЗС.</p>
      <p>Важливим для України є елементи Комюніке з висловленням готовності до нормалізації відносин України та Угорщини, зазначили в Києві.</p>
      <p>"Закликаємо угорську сторону припинити необґрунтовані звинувачення на адресу України в порушеннях прав угорської меншини та продовжити працювати у напрямку відновлення атмосфери довіри і добросусідського співробітництва, що відповідає також інтересам національних меншин, що проживають у наших державах", - додали у МЗС України.</p>
      <p>Зазначимо, Угорська постійна рада - це консультативний орган угорських політичних сил і закордонних угорських організацій, які мешкають у суміжних з Угорщиною країнах. Її члени: прем'єр, віце-прем'єр з питань нацполітики, міністр закордонних справ, держсекретар з питань національної політики, голови і керівники фракцій парламентський партій, а також закордонні угорські організації, які мають народних, обласних або місцевих депутатів. З України це ТУКЗ і ДСУУ.  Рада ухвалює резолюцію, яка носить рекомендаційний характер для уряду Угорщини у сфері національної політики.</p>
      <p>У МЗС України раніше <b><a href="https://www.eurointegration.com.ua/news/2019/07/20/7098713/">заявляли</a></b>, що кінцевою метою політики іредентизму (возз’єднання територій) прем'єра Угорщини Віктора Орбана є створення угорського анклаву на території України.</p>
      <related>
        <a href="https://www.eurointegration.com.ua/articles/2019/11/15/7103064/"/>
        <a href="https://www.eurointegration.com.ua/news/2019/11/13/7102994/"/>
      </related>
    </article>
  </body>
</html>