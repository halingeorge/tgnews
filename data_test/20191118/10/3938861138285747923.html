<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/necrology/_pomerla-vidoma-baletmejster-aniko-rehviashvili/938626"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T10:29:00+00:00"/>
    <meta property="og:title" content="Померла відома балетмейстер Аніко Рехвіашвілі"/>
    <meta property="og:description" content="16 листопада померла художня керівниця балету Національної опери України, народна артистка України, балетмейстер Аніко Рехвіашвілі. 12 грудня їй мало виповнитися 56 років. Аніко Рехвіашвілі тяжко хворіла й не виходила на роботу з початку театрального сезону, повідомили у прес-службі ..."/>
  </head>
  <body>
    <article>
      <h1>Померла відома балетмейстер Аніко Рехвіашвілі</h1>
      <address><time datetime="2019-11-18T10:29:00+00:00">18 Nov 2019, 10:29</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938626_w_300.jpg?v=0"/>
        <figcaption>Художня керівниця балету Національної опери України, балетмейстер Аніко Рехвіашвілі померла на 56 році життя. Фото: mip.gov.ua</figcaption>
      </figure>
      <p>16 листопада померла художня керівниця балету Національної опери України, народна артистка України, балетмейстер Аніко Рехвіашвілі. 12 грудня їй мало виповнитися 56 років.</p>
      <p>Аніко Рехвіашвілі тяжко хворіла й не виходила на роботу з початку театрального сезону, повідомили у прес-службі театру.</p>
      <p>У мережі знайомі Аніко Рехвіашвілі не можуть оговтатись від несподіваної новини про її смерть. За їхніми словами, балетмейстер все життя присвятила балету, а за час своєї роботи в Національній опері України реалізувала численні хореографічні постановки, які щоразу викликали фурор серед глядачів.</p>
      <p>"Щойно повідомили з театру – у кращі світи пішла художня керівниця балетної трупи Національної опери Аніко Рехвіашвілі. Серце відмовляється вірити. Вона ж мала стільки планів, працювала над створенням нового балету "Красуня і чудовисько". Як я любила наші розмови про мистецтво, балет, про складність творчих доль. Аніко стільки знала, була неймовірно ерудованою і цікавою у спілкуванні. Не уявляю, як тепер театр оговтається від такої втрати. Бо Аніко підняла рівень українського балету до світового. Вона незамінна", – написала співробітниця компанії "Національні інформаційні системи" Ліліана Фесенко у Facebook.</p>
      <p>"Я любила балет патологічно – він мене хвилював, вражав! Мені здавалося, що я розумію танець. Моє захоплення природне, як у когось живопис, математика чи вірші, - розповідала Аніко Рехвіашвілі в одному з інтерв'ю.</p>
      <p>До 1982 року балетмейстер навчалась у студії Державного академічного ансамблю танцю України імені Павла Вірського, після чого завершила курс у Київському інституті культури. Аніко Рехвіашвілі розпочинала кар'єру з балетного театру "Аніко балет" та завідувала кафедрою сучасної класичної хореографії Національного університету культури та мистецтв. Кожна постановка балетмейстера була успішною, тому її запросили до Національної опери.</p>
      <p>За роки роботи Аніко Рехвіашвілі створила хореографічні номери для спектаклів "Віденський вальс", "Даніела", "Дама з камеліями", "Дафніс і Хлоя", "Снігова королева", "Ночі в садах Іспанії", "Юлій Цезар", "Половецькі танці", "Мойсей", "Ярослав Мудрий", "Наталка Полтавка", низку хореографічних номерів і танців для солістів опери. Аніко є лауреатом Міжнародного конкурсу імені Сержа Лифаря та 25-ї ювілейної премії "Київська пектораль".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/necrology/_u-kropivnickomu-poproschalis-z-volodimirom-panchenkom/933390"/>
      </related>
      <blockquote>В начале октября умерла 33-летняя украинская актриса театра и кино Марина Куклина. О трагедии сообщили в соцсетях коллеги и друзья актрисы.</blockquote>
    </article>
  </body>
</html>