<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2820295-u-kievi-molodiki-pobili-ohoronca-magazinu-postrazdalij-u-reanimacii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T10:48:00+00:00"/>
    <meta property="og:title" content="У Києві молодики побили охоронця магазину, постраждалий у реанімації"/>
    <meta property="og:description" content="Столична поліція затримала трьох осіб за побиття охоронця продовольчого магазину."/>
  </head>
  <body>
    <article>
      <h1>У Києві молодики побили охоронця магазину, постраждалий у реанімації</h1>
      <h2>Столична поліція затримала трьох осіб за побиття охоронця продовольчого магазину.</h2>
      <address>
        <time datetime="2019-11-18T10:48:00+00:00">18 Nov 2019, 10:48</time>
      </address>
      <p>Про це повідомляє <a href="https://kyiv.npu.gov.ua/news/novini/stolichni-pravooxoronczi-zatrimali-trox-molodikiv-za-pobittya-oxoronczya/">відділ комунікації поліції Києва</a>.</p>
      <p>"До поліції надійшло повідомлення від працівника продовольчого магазину про те, що за адресою вул. Ярославська компанія молодих людей <a href="https://www.ukrinform.ua/tag-pobitta">побила</a> охоронця, якого у важкому стані госпіталізували. На виклик виїхала слідчо-оперативна група територіального підрозділу", - йдеться у повідомленні.</p>
      <p>Наразі потерпілий знаходиться в реанімації. Лікарі оцінюють його стан як стабільно тяжкий.</p>
      <figure>
        <iframe src="https://www.youtube.com/embed/I5wwDXocsPc" width="560" height="315" data-service="Youtube" scrolling="no"/>
      </figure>
      <p>У свою чергу, правоохоронці опитали свідків правопорушення, відпрацювали прилеглу територію й відео з камер спостереження.</p>
      <p>Було встановлено, що чоловік знаходився на робочому місці, і до нього почала чіплятись компанія молодих людей напідпитку, серед яких була одна дівчина.</p>
      <p>"Один з зловмисників вдарив охоронця по обличчю, після чого разом з двома своїми товаришами почав його бити доти, доки останній не впав на підлогу без свідомості", - додали у поліції.</p>
      <p>У результаті проведення оперативно-розшукових заходів працівники карного розшуку встановили осіб, причетних до скоєння цього злочину. Ними виявились троє місцевих жителів, які раніше до кримінальної відповідальності не притягувались.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2755779-u-poltavi-zastrelili-ohoronca-kafe-akij-zrobiv-zauvazenna.html">У Полтаві стріляли в охоронця кафе, який зробив зауваження</a>
      </blockquote>
      <p>Фігуранти затримані в порядку статті 208 КПК України. Їм оголошено про підозру у вчиненні злочину, передбаченого частиною другою статті 121 (Умисне тяжке тілесне ушкодження) Кримінального кодексу України. Санкція статті передбачає до десяти років позбавлення волі.</p>
      <p>Суд обрав цим особам запобіжний захід у вигляді тримання під вартою.</p>
      <p>Окрім того, як уточнили у відомстві, слідчим відділом Подільського управління поліції вирішується питання щодо внесення до єдиного реєстру досудових розслідувань відомостей за цим фактом за ст. 296 (Хуліганство) Кримінального кодексу України.</p>
    </article>
  </body>
</html>