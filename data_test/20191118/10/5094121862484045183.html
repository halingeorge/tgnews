<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/broumovsko-vrazda-napadeni-krimi181119-na.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T10:08:00+00:00"/>
    <meta property="og:title" content="Muž napadl přítelkyni, ta útok nepřežila. Hrozí mu až 18 let ve vězení"/>
    <meta property="og:description" content="Těsně před půlnocí v neděli 17. listopadu přijali náchodští policisté oznámení od jedenapadesátiletého muže z Broumovska, který se přiznal, že v ten den odpoledne fyzicky napadl o čtyři roky starší přítelkyni. Ta útok nepřežila."/>
  </head>
  <body>
    <article>
      <h1>Muž napadl přítelkyni, ta útok nepřežila. Hrozí mu až 18 let ve vězení</h1>
      <address><time datetime="2019-11-18T10:08:00+00:00">18 Nov 2019, 10:08</time> by <a rel="author">Jiří Špreňar</a></address>
      <p>„Těsně před půlnocí v neděli 17. listopadu přijali náchodští policisté oznámení od jednapadesátiletého muže, který se doznal, že v odpoledních hodinách téhož dne fyzicky napadl 55letou přítelkyni. Žena po napadení nejevila známky života,“ potvrdila v pondělí tisková mluvčí náchodské policie Eva Prachařová, že poté, co pachatel požil značné množství alkoholu, se večer sám přiznal na místním policejním oddělení.</p>
      <p>Případ si na místě převzala krajská výjezdová skupina. „Kriminalisté nyní na případu intenzivně pracují a zjišťují veškeré okolnosti i motiv činu. Byla nařízena soudní pitva a probíhají další úkony trestního řízení,“ uvedla policejní mluvčí.</p>
      <p>Podle nepotvrzených informací má muž za sebou kriminální minulost.</p>
      <figure>
        <img src="https://g.denik.cz/37/23/pozar-ohen-plameny-stoh-balik-seno-slama-semonice-jaromer-hasici151119-na-02_denik-150-3x2.jpg"/>
      </figure>
      <aside>
        <a href="https://nachodsky.denik.cz/pozary/pozar-ohen-plameny-stoh-balik-seno-slama-semonice-jaromer-hasici151119-na.html">Jeden stoh sena a slámy hořel, druhý hasiči před plameny uchránili Přečíst článek ›</a>
      </aside>
      <p>Smutek v pondělí zavládl v broumovské Diakonii, kde zavražděná žena pracovala jako účetní. „Je to hrozné, všichni jsme z toho zdrceni a smutni,“ nebylo do řeči předsedovi sociálního družstva Diakonie Broumov Pavlu Hendrichovskému.</p>
      <p>Vyšetřovatel královéhradecké kriminální policie v pondělí v odpoledních hodinách sdělil 51letému muži obvinění ze zvlášť závažného zločinu vraždy a zahájil tím jeho trestní stíhání. „Vyšetřování případu dále pokračuje, probíhají procesními úkony a kriminalisté čekají na výsledky zadaných odborných zkoumání,“ uvedla Eva Prachařová, a doplnila, že za zvlášť závažný zločin vraždy hrozí podezřelému muži v případě prokázání viny trest odnětí svobody na 10 až 18 let.</p>
      <p>Za poslední čtvrtstoletí se jedná o čtvrtou vraždu na Broumovsku. Jak si vzpomíná současný místostarosta města Kamil Slezák, který v té době pracoval v Broumově jako policista, tak v roce 1994 to byla vražda ve Vernéřovicích a o tři roky později byla v Meziměstí ubodaná dívka. K další vraždě mladé ženy došlo v roce 2007 v Rožmitále u Broumova.</p>
      <figure>
        <img src="https://g.denik.cz/45/3e/policejni-paska_denik-150-3x2.jpg"/>
      </figure>
      <aside>
        <a href="https://pardubicky.denik.cz/zlociny-a-soudy/na-ubytovne-lezela-dve-mrtva-tela-2019111.html">Na ubytovně leželi dva mrtví muži, zemřeli násilnou smrtí Přečíst článek ›</a>
      </aside>
      <p>
        <i>
          <b>Jiří Řezník</b>
        </i>
      </p>
    </article>
  </body>
</html>