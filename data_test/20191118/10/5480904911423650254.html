<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-japonsku-vznikne-obri-internetovy-gigant-aby-konkuroval-googlu/1822347?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T10:31:00+00:00"/>
    <meta property="og:title" content="V Japonsku vznikne obří internetový gigant, aby konkuroval Googlu"/>
    <meta property="og:description" content="Tokio - Internetové firmy Line a Yahoo Japan se spojí, aby lépe konkurovaly zahraničním rivalům Google a Amazon. Dnes to oznámily jejich majitelé - firma Z Holdings, kterou spravuje japonská SoftBank, a jihokorejská společnost Naver, jež má většinový podíl v Line. Hodnota nově vytvořeného podniku se odhaduje na 30 miliard dolarů (694 miliard Kč) a jejich společné tržby by podle tiskové agentury Kjódó byly vyšší než tržby největšího japonského internetového maloobchodu Rakuten."/>
  </head>
  <body>
    <article>
      <h1>V Japonsku vznikne obří internetový gigant, aby konkuroval Googlu</h1>
      <address><time datetime="2019-11-18T10:31:00+00:00">18 Nov 2019, 10:31</time> by <a rel="author" href="http://www.ctk.cz/" target="_blank">ČTK</a></address>
      <p>Tokio - Internetové firmy Line a Yahoo Japan se spojí, aby lépe konkurovaly zahraničním rivalům Google a Amazon. Dnes to oznámily jejich majitelé - firma Z Holdings, kterou spravuje japonská SoftBank, a jihokorejská společnost Naver, jež má většinový podíl v Line. Hodnota nově vytvořeného podniku se odhaduje na 30 miliard dolarů (694 miliard Kč) a jejich společné tržby by podle tiskové agentury Kjódó byly vyšší než tržby největšího japonského internetového maloobchodu Rakuten.</p>
      <p>O konečné ceně se má podle agentury AP rozhodnout v prosinci. Obě firmy uvedly, že rozhovory spolu vedly od června a že doufají, že díky spojení budou moci snáze čelit konkurenci na překotně se měnícím trhu a také expandovat do oblasti robotiky. Poté, co bude obchod, který musejí schválit akcionáři obou podniků, dokončen, budou akcie Line staženy z burzy.</p>
      <p>Yahoo Japan býval podle agentury Bloomberg v Japonsku předním internetovým vyhledávačem a důležitým hráčem na poli internetového prodeje, postupně ale začal vyklízet pozice po přechodu uživatelů od klasických počítačů k chytrým telefonům. V současnosti má podle Bloombergu 48 milionů aktivních uživatelů denně.</p>
      <p>Společnost Line je v Japonsku známá především jako poskytoval nejrozšířenější služby pro zasílání zpráv, kterou spustila v roce 2011. V roce 2016 pak uvedla své akcie na burzu. V Japonsku má 82 milionů aktivních denních uživatelů, působí ale i na Tchaj-wanu a v Thajsku.</p>
    </article>
  </body>
</html>