<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/solidarieta/cooperazione/2019/11/18/news/infanzia_storici_traguardi_sono_stati_raggiunti_nel_mondo_per_i_bambini_ma_nel_2018_ne_sono_morti_ogni_giorno_15_000-241315659/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T10:06:00+00:00"/>
    <meta property="og:title" content="Infanzia, i grandi traguardi raggiunti nel mondo per i bambini, ma nel 2018 ne sono morti ogni giorno 15.000"/>
    <meta property="og:description" content="La mortalità dei bambini sotto i 5 anni è diminuita di circa il 60%. Un dossier dell'UNICEF celebra i 30 anni della Convenzione sui Diritti"/>
  </head>
  <body>
    <article>
      <h1>Infanzia, i grandi traguardi raggiunti nel mondo per i bambini, ma nel 2018 ne sono morti ogni giorno 15.000</h1>
      <h2>La mortalità dei bambini sotto i 5 anni è diminuita di circa il 60%. Un dossier dell'UNICEF celebra i 30 anni della Convenzione sui Diritti dell’Infanzia e dell’Adolescenza</h2>
      <address>
        <time datetime="2019-11-18T10:06:00+00:00">18 Nov 2019, 10:06</time>
      </address>
      <p><b>ROMA</b> - Secondo i dati del <a href="https://www.dropbox.com/s/t6wxm4k53fvj7m1/OGNI%20DIRITTO%20PER%20OGNI%20BAMBINO-compresso.pdf?dl=0">nuovo rapporto UNICEF</a>, negli ultimi 30 anni i tassi globali di mortalità dei bambini sotto i 5 anni sono diminuiti di circa il 60%, ma, nel 2018, sono morti ogni giorno 15.000 bambini sotto i 5 anni; più di 1 bambino su 4 vive in Paesi colpiti da conflitti o disastri naturali; quasi 20 milioni di bambini sono a rischio di contrarre malattie prevenibili con i vaccini. Il dossier ha per titolo "Ogni diritto per ogni bambino". Dunque, "la <a href="https://www.unicef.it/doc/599/convenzione-diritti-infanzia-adolescenza.htm">Convenzione sui Diritti dell'infanzia e dell'adolescenza</a> è a un punto di svolta - si legge nel documento diffuso dall'organizzazione delle Nazioni Unite -  da quando la stessa Convenzione è stata adottata 30 anni fa, sono stati raggiunti storici traguardi per tutti bambini del mondo, ma ancora molti tra i bambini più poveri devono sentirne gli impatti.<br/><br/><b>Sui progressi nei diritti dei bambini il rapporto rileva che:</b><br/>- I tassi globali di mortalità dei bambini sotto i 5 anni sono diminuiti di circa il 60%;<br/>- Il numero di bambini in età da scuola primaria che non vanno a scuola è diminuito dal 18 all'8%;<br/>- I principi guida della Convenzione: non discriminazione, superiore interesse dei bambini, diritto alla vita, alla sopravvivenza e allo sviluppo, il diritto alla protezione – hanno influenzato numerose costituzioni, leggi, politiche e pratiche a livello globale;<br/><br/><b>Le disuguaglianze nel mondo</b><br/>Tuttavia questi progressi non sono stati realizzati ugualmente nel mondo:<br/>- A livello globale, più di 1 bambino su 4 vive in paesi colpiti da conflitti o disastri naturali;<br/>- Il numero di gravi violazioni verificate contro i bambini durante i conflitti si è quasi triplicato dal 2010;<br/>- Quasi 20 milioni di bambini sono a rischio di contrarre malattie prevenibili con i vaccini;<br/>- Si stima che per il 2040, in tutto il mondo, una persona su 4 sotto i 18 anni (circa 600 milioni) vivrà in aree soggette a stress idrico molto elevato;<br/>- Solo nel 2018, sono morti ogni giorno mediamente 15.000 bambini sotto i 5 anni, principalmente a causa di malattie curabili o per altre cause prevedibili;<br/>- Sempre nel 2018 sono stati registrati circa 350.000 casi di morbillo, più del doppio rispetto al 2017.<br/>- Più di 800 bambini ogni giorno muoiono a causa di malattie diarroiche legate a un inadeguato approvvigionamento idrico e scarsità di servizi igienici e sanitari;<br/>- Nel 2017, ultimo anno per il quale sono disponibili dati, solo la malaria ha causato 266.000 morti sotto i 5 anni;<br/>- Nei paesi a basso e medio reddito, i bambini delle famiglie più povere hanno il doppio delle probabilità di morire per cause prevenibili prima dei 5 anni rispetto ai bambini di famiglie più ricche;<br/>- Secondo gli ultimi dati disponibili, solo la metà dei bambini delle famiglie più povere i Africa Sub Sahariana sono vaccinati contro il morbillo, rispetto all'85% dei bambini delle famiglie più ricche;<br/>- Nonostante i tassi di matrimoni precoci a livello globale siano diminuiti, le ragazze più povere in diversi paesi corrono più rischi oggi rispetto al 1989;<br/><br/><b>Le iniziative in tutta Italia.</b> “Grazie all’impegno dei nostri volontari - dice il presidente dell’UNICEF Italia Francesco Samengo - il prossimo 20 novembre celebreremo il 30° anniversario della Convezione sui diritti dell’infanzia e dell’adolescenza con tante attività e iniziative in tutta Italia, in collaborazione con partner istituzionali come il MIUR, l’ANCI, il Corpo Nazionale dei Vigili del Fuoco, le Assemblee Legislative Regionali, i Garanti regionali per l’infanzia; verranno organizzati  <i>#KidsTakeOver</i>, in cui i bambini si sostituiranno ai grandi nelle loro funzioni - a partire da ‘La Capigruppo dei bambini’ alla Camera dei Deputati con il Presidente Fico – e “<i>Go Blue</i>“, in cui le istituzioni locali si impegnano ad “illuminare” di blu un monumento simbolico della città a testimonianza dell’impegno per i diritti dei bambini: finora oltre 210 comuni hanno aderito a questa iniziativa”,<br/><br/><b>Minacce vecchie e nuove.</b> Il rapporto affronta anche le minacce vecchie e nuove che colpiscono i bambini nel mondo:<br/><br/>- <b>Povertà</b>.Povertà, discriminazione e marginalizzazione continuano a lasciare milioni fra i bambini più svantaggiati a rischio: conflitti armati, crescente xenofobia e la crisi globale dei migranti e rifugiati hanno avuto un impatto devastante sui progressi globali;<br/>- <b>Clima.</b> I bambini sono fisicamente, fisiologicamente e dal punto di vista epidemiologico i più a rischio per gli impatti legati alla crisi del clima: il rapido cambiamento del clima sta diffondendo malattie, incrementando l'intensità e la frequenza di condizioni metereologiche estreme e creando insicurezza alimentare e idrica. Se non intraprendiamo adesso azioni urgenti, il peggio per molti bambini deve ancora arrivare.<br/><br/><b>I vaccini.</b> Nonostante siano oggi vaccinati più bambini che mai, un rallentamento dei tassi di copertura vaccinale negli ultimi 10 anni sta minacciando di capovolgere i difficili traguardi raggiunti per la salute dei bambini: la copertura vaccinale per il morbillo è agli stessi livelli dal 2010, contribuendo a una ricomparsa di questa malattia mortale in diversi paesi. Nel 2018 sono stati registrati circa 350.000 casi di morbillo, più del doppio rispetto al 2017.<br/><br/><b>L'abbandono scolastico.</b> Il numero di bambini fuori dalle scuole è invariato e i risultati per l'apprendimento per coloro che frequentano le scuole sono scarsi: a livello globale, il numero di bambini che non frequentano la scuola primaria è statico dal 2007. Molti dei bambini a scuola non apprendono le conoscenze di base, tanto meno le competenze di cui hanno bisogno per prosperare nell'economia di oggi.<br/><br/><b>Il piano UNICEF per i prossimi 12 mesi.</b> Per trovare questi percorsi, il piano dell'UNICEF per i prossimi 12 mesi è di intraprendere un dialogo globale su cosa serve per tradurre le promesse della Convenzione in realtà per ogni bambino. Il discorso sarà inclusivo, coinvolgerà bambini e giovani, genitori e persone che si prendono cura dei bambini, personale scolastico e operatori sociali, comunità, governi, società civile, università, settore privato e media e influenzerà il modo in cui l'organizzazione opererà in futuro.<br/><br/> </p>
    </article>
  </body>
</html>