<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717581/%D8%B9%D9%85%D9%84%DB%8C%D8%A7%D8%AA-%D8%A2%D8%B2%D8%A7%D8%AF%D8%B3%D8%A7%D8%B2%DB%8C-%D8%B3%D9%88%D8%B3%D9%86%DA%AF%D8%B1%D8%AF-%D8%AF%D8%B1-%D9%86%D9%88%D8%B9-%D8%AE%D9%88%D8%AF-%D8%A8%DB%8C-%D9%86%D8%B8%DB%8C%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:09:20+00:00"/>
    <meta property="og:title" content="عملیات آزادسازی سوسنگرد در نوع خود بی‌نظیر است"/>
    <meta property="og:description" content="جانشین رئیس سازمان عقیدتی سیاسی ارتش با بیان اینکه عملیات آزادسازی سوسنگرد منحصر به فرد و در نوع خود بی نظیر است، گفت: وقتی بنی صدر در جایگاه فرمانده وقت کل قوا، از حضور تیپ 2 زرهی در عملیات ممانعت می‌کند، با اصرار مقام معظم رهبری و نقش آفرینی ایشان، سوسنگرد از بند بعثی‌ها رهایی یافت."/>
  </head>
  <body>
    <article>
      <h6 class="kicker">جانشین رئیس سازمان عقیدتی سیاسی ارتش:</h6>
      <h1>عملیات آزادسازی سوسنگرد در نوع خود بی‌نظیر است</h1>
      <address>
        <time datetime="2019-11-18T10:09:20+00:00">18 Nov 2019, 10:09</time>
      </address>
      <p>جانشین رئیس سازمان عقیدتی سیاسی ارتش با بیان اینکه عملیات آزادسازی سوسنگرد منحصر به فرد و در نوع خود بی نظیر است، گفت: وقتی بنی صدر در جایگاه فرمانده وقت کل قوا، از حضور تیپ 2 زرهی در عملیات ممانعت می‌کند، با اصرار مقام معظم رهبری و نقش آفرینی ایشان، سوسنگرد از بند بعثی‌ها رهایی یافت.</p>
      <p>به گزارش ایسنا،‌ حجت‌الاسلام و المسلمین احمد جلیلی‌صفت، جانشین سازمان عقیدتی سیاسی ارتش جمهوری اسلامی ایران در یادواره آزادسازی سوسنگرد که به میزبانی دانشگاه هوایی شهید ستاری برگزار شد، ضمن گرامیداشت یاد و خاطره شهدای آزادسازی این دیار، گفت: وقوع انقلاب اسلامی در منطقه، اتفاقی جدید بود که ابرقدرت‌های جهانی را با شوک مواجه کرد و شکستی مفتضحانه را برای مستکبرین عالم رقم زد.</p>
      <p>وی ادامه داد: شکست وقیحانه دشمنان در برابر پیروزی نهضت دینی امام (ره)، ایشان را بر آن داشت تا با تحمیل جنگ علیه ملت مسلمان ایران، انقلاب نوپای اسلامی را زمین‌گیر کند و به خیال خام خود، ظرف یک هفته، تهران را توسط صدام ملعون به تصرف خود درآورد؛ غافل از اینکه دلاورمردان این مرز و بوم اجازه هیچگونه تجاوزی را به آب و خاک ایران اسلامی نخواهند داد.</p>
      <p>جانشین رئیس سازمان عقیدتی سیاسی ارتش در ادامه با اشاره به این واقعیت که جنگ میان ایران و رژیم بعث، جنگی با ابعاد بین المللی بود، تصریح کرد: جنگ عراق با ایران، نه تنها جنگ میان دو کشور در غرب آسیا نبود، بلکه به عبارتی، جنگ میان انقلاب نوپای اسلامی مردم ایران با تمام دنیای استکبار بود؛ چرا که اسناد متقن حکایت از آن دارند که ده‌ها کشور به رژیم صدام کمک تسلیحاتی می‌کردند و حتی نیروهای زبده خود را نیز برای یاری‌رسانی به رژیم بعث به جبهه‌های نبرد  علیه ایران گسیل می‌کردند؛ به‌طوری‌که بسیاری از اسرای ارتش بعث از ملیتی غیرعراقی برخوردار بودند.</p>
      <p>حجت الاسلام جلیلی‌صفت، عملیات سوسنگرد را در نوع خود بی‌نظیر عنوان کرد و افزود: عملیات آزادسازی سوسنگرد منحصر به فرد و در نوع خود بی نظیر است، گفت: وقتی بنی صدر در جایگاه فرمانده وقت کل قوا، از حضور تیپ 2 زرهی در عملیات ممانعت می‌کند، با اصرار مقام معظم رهبری و نقش آفرینی ایشان، سوسنگرد از بند بعثی‌ها رهایی یافت.</p>
      <p>وی ارتش و ارتشی را نماد ولایتمداری دانست و خاطرنشان کرد: نماد ارتشی ولایتمدار، شهید صیاد شیرازی است که وقتی در جلسه سخنرانی بنی صدر با اظهارات نابخردانه وی درباره ولی‌فقیه مواجه شد، به نشانه اعتراض از جای برخاست و هنگامی که بنی صدر به او دستور داد که بر جایش بنشیند، استنکاف کرد و گفت «من دستور فردی را که علیه ولی فقیه موضع گیری کند، اطاعت نخواهم کرد.»</p>
      <p>وی با اشاره به نقش نیروی هوایی در این عملیات، گفت: نیروی هوایی ارتش جمهوری اسلامی ایران با اعزام 24 خلبان به این عملیات و تقدیم 6 شهید والامقام، نقشی مهم در به ثمر رساندن آن ایفا کرد.</p>
      <p>حجت الاسلام جلیلی صفت با اشاره به اینکه کارشکنی‌های دشمن علیه انقلاب اسلامی محدود به اوایل انقلاب و دوران جنگ تحمیلی نیست، اذعان کرد: امروز و پس از گذشت چهل سال از عمر با برکت نظام اسلامی، شاهد دشمنی‌های روزافزون معاندین انقلاب هستیم که به روش‌های گوناگون و به هر نحو ممکن، برآنند تا ایرانیان را از ادامه این مسیر الهی پشیمان و منصرف کنند؛ در حالی‌که نمی‌دانند که سنت خداوند همواره بر پیروزی حق علیه باطل استوار بوده و جمهوری اسلامی نیز همواره سربلند از بیرون آمده است.</p>
      <p>انتهای پیام</p>
    </article>
  </body>
</html>