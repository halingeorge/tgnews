<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/spirits-romania-sustinem-propunerea-de-a-introduce-reglementari-mai-stricte-privind-vanzarea-de-bauturi-alcoolice-minorilor-18591779"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T10:25:54+00:00"/>
    <meta property="og:title" content="Spirits România: Susţinem propunerea de a introduce reglementări mai stricte privind vânzarea de băuturi alcoolice minorilor"/>
    <meta property="og:description" content="Spirits România, asociaţia reprezentativă a industriei de băuturi spirtoase din România, salută propunerea legislativă care prevede amenzi de la 3.000 la 6.000 de lei pentru magazinele sau localurile care comercializează băuturi alcoolice minorilor şi chiar suspendarea activităţii timp de 10-30 zile"/>
  </head>
  <body>
    <article>
      <h1>Spirits România: Susţinem propunerea de a introduce reglementări mai stricte privind vânzarea de băuturi alcoolice minorilor</h1>
      <address><time datetime="2019-11-18T10:25:54+00:00">18 Nov 2019, 10:25</time> by <a rel="author" href="https://www.zf.ro/autor/roxana-rosu" target="_blank">Roxana Rosu</a></address>
      <p>Spirits România, asociaţia reprezentativă a industriei de băuturi spirtoase din România, salută propunerea legislativă care prevede amenzi de la 3.000 la 6.000 de lei pentru magazinele sau localurile care comercializează băuturi alcoolice minorilor şi chiar suspendarea activităţii timp de 10-30 zile</p>
      <p>„Susţinem propunerea de a introduce reglementări mai stricte privind vânzarea de băuturi alcoolice minorilor. Un obiectiv prioritar pe termen lung al asociaţiei noastre îl reprezintă creşterea nivelului de conştientizare a efectelor consumului de alcool în rândul minorilor prin programe de informare şi educare. Consecinţele alcoolului asupra sănătăţii şi dezvoltării minorilor sunt grave, iar factorii responsabili au obligaţia să intervină cu fermitate pentru combaterea acestui fenomen. Măsura legislativă propusă este necesară pentru a completa eforturile prevenţiei prin educaţie şi ne exprimăm încrederea că va avea efecte pozitive pe termen lung”, a declarat Tudor Furir, Preşedintele Spirits România.  </p>
      <p>Deputatul PNL Gigel Ştirbu a depus la Senat un proiect care prevede sancţiunii de la 3.000 la 6.000 de lei pentru magazinele sau localurile care comercializează băuturi alcoolice minorilor. În cazul repetării faptei, activitatea magazinului sau localului va fi suspendată între 10 şi 30 de zile.  Propunere legislativă vizează modificarea şi completarea Legii 61/1991 pentru sancţionarea faptelor de încălcare a unor norme de convieţuire socială, a ordinii şi liniştii publice.</p>
      <p>În România, consumul de alcool în rândul minorilor este în continuare foarte ridicat, iar datele UNICEF arată că debutul consumului de alcool se produce devreme, în intervalul vârstei de 13-14 ani.</p>
      <p>Potrivit asociaţiei, legiferarea interdicţiei magazinelor de a vinde băuturi alcoolice minorilor este o măsura care s-a dovedit de impact în celelalte ţări europene cu experienţă în programe de prevenţie.</p>
    </article>
  </body>
</html>