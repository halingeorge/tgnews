<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2576539/meskanka-ternopilsini-za-virtualnu-korovu-zaplatila-sahraam-16-tisac-griven"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-18T10:30:00+00:00"/>
    <meta property="og:title" content="Мешканка Тернопільщини за віртуальну корову заплатила шахраям 16 тисяч гривень"/>
    <meta property="og:description" content="Жертвою шахрайства стала жителька одного з сіл області"/>
  </head>
  <body>
    <article>
      <h1>Мешканка Тернопільщини за віртуальну корову заплатила шахраям 16 тисяч гривень</h1>
      <address><time datetime="2019-11-18T10:30:00+00:00">18 Nov 2019, 10:30</time> by <a rel="author">Тетяна Питак</a></address>
      <p>
        <i>Жертвою шахрайства стала жителька одного з сіл Збаразького району. Жінка перерахувала продавцеві 16 тисяч гривень, поїхала за товаром, а повернулася ні з чим.</i>
      </p>
      <p> Зі слів потерпілої, вона знайшла оголошення про продаж худоби на сайті ОЛХ. Продавець, який назвався Сергієм, дуже розхвалив корову, запевнив, що покупців - хоч відбавляй, тож  якщо збаражчанка хоче, аби товар дістався їй, мусить оплатити. Жінка двічі перерахувала кошти: п’ять й одинадцять тисяч гривень.</p>
      <p> Домовилися, щоб забирати корову, жителька Збаражчини приїде до Рівного, а на в’їзді в місто її чекатиме продавець, й тоді покаже дорогу. Жінка приїхала, проте ніхто її не чекав, а телефон пройдисвіта вже був відімкнений.</p>
      <p> Зрозумівши, що потрапила у тенета шахрая, збаражчанка звернулася до поліції. Правоохоронці вживають заходів, аби встановити особу зловмисникам, а краян застерігають від подібного роду покупок.</p>
    </article>
  </body>
</html>