<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/hitel/tobb-hitel-megy-uj-lakasokra-2-1874910/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T10:26:00+00:00"/>
    <meta property="og:title" content="Több hitel megy új lakásokra"/>
    <meta property="og:description" content="Az első kilenc hónapban megkötött lakáshitel-szerződések több mint ötödét már új ingatlanok vásárlására."/>
  </head>
  <body>
    <article>
      <h6 class="kicker">A vásárlásra felvett kölcsönök volumene ugrott meg leginkább</h6>
      <h1>Több hitel megy új lakásokra</h1>
      <address><time datetime="2019-11-18T10:26:00+00:00">18 Nov 2019, 10:26</time> by <a rel="author">Barát Mihály</a></address>
      <h4>Az első kilenc hónapban megkötött lakáshitel-szerződések több mint ötödét már új ingatlanok vásárlására, építésére vagy bővítésre kötötték, ami látványos emelkedés 2018 azonos időszakával összevetve.</h4>
      <p>Látványosan emelkedett az új lakások szerepe az első három negyedévben a hitelpiacon: a Magyar Nemzeti Bank (MNB) adatai szerint január és szeptember között az új lakáshitel-szerződések 22 százaléka kapcsolódott új ingatlanokhoz, tehát új lakás vásárlásához, építéséhez vagy bővítéséhez. Egy évvel korábban még 17,2 százalék volt ez az arány.</p>
      <p>Az MNB statisztikái szerint</p>
      <aside>az új lakások vásárlására kötött lakáshitel-szerződések mennyisége 70,7 milliárd forintra ugrott az egy évvel korábbi 50,7 milliárdról, ami majdnem 40 százalékos bővülést takar.</aside>
      <p>Eközben a teljes lakáshitelpiac csak 5,4 százalékkal növekedett, 677,3 milliárd forintos szerződéses összeg mellett. A lakásépítésre és -bővítésre felvett kölcsönöknél is látványos emelkedést mutatott ki a jegybank. A szeptember végéig megkötött 78,6 milliárd forintnyi szerződés 31 százalékos ugrást tükröz.</p>
      <figure>
        <img src="https://www.vg.hu/wp-content/uploads/2019/11/felsoshutter-5.jpg"/>
        <figcaption>Fotó: Shutterstock</figcaption>
      </figure>
      <aside>Figyelemre méltó viszont, hogy a felújításra és korszerűsítésre felvett hiteleknél már 4,5 százalékos éves visszaesést jeleznek az MNB számai, 23,3 milliárdos, összesített szerződéses összeg mellett.</aside>
      <p>Ennek megfelelően ennek a hitelcélnak a súlya is csökkent a teljes új portfólióban, és idén az első kilenc hónapban már csak 3,4 százalékot tett ki. A legnagyobb szeletet változatlanul a használt lakások vásárlása adja a lakáshitelpiacon. A jegybank adatai szerint szeptember végéig 478,9 milliárd forint értékben kötöttek ilyen céllal szerződéseket a lakossági ügyfelek, ami az összes új lakáshitel 70,7 százaléka.</p>
      <p>
        <i>A <a href="https://www.vg.hu/vilaggazdasag/vilaggazdasag-penzugy/tobb-hitel-megy-uj-lakasokra-1871649/">teljes cikk</a> a Világgazdaság hétfői számában olvasható</i>
      </p>
    </article>
  </body>
</html>