<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_511274079_Traditsiite_ne_sa_tova_koeto_byaha_i_tezi_11_elektricheski_superkoli_go_dokazvat"/>
    <meta property="og:site_name" content="webcafé"/>
    <meta property="article:published_time" content="2019-11-18T10:05:00+00:00"/>
    <meta property="og:title" content="Традициите не са това, което бяха, и тези 11 електрически суперколи го доказват"/>
    <meta property="og:description" content="Ще видими ли скоро Джеймс Бонд зад волана на електромобил?"/>
  </head>
  <body>
    <article>
      <h1>Традициите не са това, което бяха, и тези 11 електрически суперколи го доказват</h1>
      <address><time datetime="2019-11-18T10:05:00+00:00">18 Nov 2019, 10:05</time> by <a rel="author" href="https://www.webcafe.bg/author/id_56_Autocafe" target="_blank">Autocafe</a></address>
      <figure>
        <img src="https://images.webcafe.bg/2017/11/17/tesla-roadster-1711/1170x840.jpg"/>
        <figcaption><b>Tesla Roadster </b><br/><br/>През 2017 г. Илон Мъск обяви създаването на ново поколение Tesla Roadster, а първите бройки от серията трябва да са на пазара през 2020 г. Roadster се очертава да бъде най-скъпият електромобил на марката с цена от около 200 хил. долара. <br/><br/>Срещу тази сума обаче получавате впечатляващо представяне на пътя, за което редица автомобили с двигател с вътрешно горене могат само да си мечтаят. Tesla Roadster ускорява от 0 до 100 км/ час за по-малко от две секунди и може да вдигне до 400 км/ час. С едно зареждане ще може да измине малко под 1000 км. <br/><br/>Дизайнът също не отстъпва и крачка назад. Колата е с подвижен стъклен покрив, който осигурява прекрасна панорамна гледка, дори и да не е спуснат назад.<cite>Снимка: © Tesla</cite></figcaption>
      </figure>
      <figure>
        <img src="https://images.webcafe.bg/2019/11/18/loutusevija/1170x613.jpg"/>
        <figcaption><b>Lotus Evija </b><br/><br/>Evija за първи път видя бял свят през август по време на Автомобилната седмица в Монтерей, Калифорния. Британският бранд за луксозни спортни коли Lotus показа първия си изцяло електрически автомобил в САЩ, а малко по-късно станаха ясни и конкретните специфики на Evija. <br/><br/>Тя разполага с 493 конски сили и ускорява от 0 до 100 км/ час за под 3 секунди. Освен това вдига от 0 до 300 км/ час за под 9 секунди. Максималната й скорост е 320 км/ час и с едно зареждане успява да измине 400 км. <br/><br/>Ако се чудите откъде идва това екзотично име – Evija всъщност е името на Ева на староиврит. Наименованието може да означава и "жив" и "оживен". От електромобила ще бъдат произведени 130 екземпляра, всеки от тях – на цена от около 2 млн. долара.</figcaption>
      </figure>
      <figure>
        <img src="https://images.webcafe.bg/2019/11/18/niooep9/1170x780.jpg"/>
        <figcaption><b>Nio EP9 </b><br/><br/>Nio често е наричана "китайската Tesla" и EP9 трябва да е суперколата, олицетворение на бизнес амбициите на компанията. Прототип на електромобила беше представен още през април 2017 г., но сега той влиза в серийно производство, след като всички специфики на колата бяха уточнени и зададени на завода в близост до Шанхай. <br/><br/>Колата вдига до 313 км/ час и разполага с 335 конски сили. Благодарение на тях EP9 вдига от 0 до 100 км/ час за 2,7 секунди. С едно зареждане електромобилът може да измине до 427 км. Той разполага и с впечатляваща система, която позволява зареждане до половината на капацитета на батерията само за 8 минути. <br/><br/>EP9 може да се движи напълно автономно. Първите 16 коли от серията са продадени за по 1,2 млн. долара.</figcaption>
      </figure>
      <figure>
        <img src="https://images.webcafe.bg/2019/09/05/porsche-taycan1/1170x732.jpg"/>
        <figcaption><b>Porsche Taycan </b><br/><br/>Taycan беше представен в началото на септември тази година и е първият напълно електрически автомобил на Porsche. Той се предлага в две разновидности – с 670 или със 751 конски сили, съответно на начални цени от 150 и 185 хил. долара. <br/><br/>Електромобилът ускорява от 0 до 100 км/ час за 2,6 секунди и може да измине до 500 км с едно зареждане. Максималната му скорост достига до 260 км/ час, а четири минути зареждане са достатъчни за изминаването на около 100 км. <br/><br/>От Porsche могат само да са доволни от първия си електрически автомобил – от премиерата му през септември насам вече има над 30 хил. резервирани бройки.</figcaption>
      </figure>
      <figure>
        <img src="https://images.webcafe.bg/2019/11/18/genovatioon/1170x878.jpg"/>
        <figcaption><b>Genovation GXE </b><br/><br/>Genovation GXE всъщност е Chevrolet Corvette, превърнат в изцяло електрически автомобил, който е показан за първи път пред масовата публика през 2018 г. Тогава обаче колата е само прототип, който е окончателно усъвършенстван през тази година. <br/><br/>Електрическата версия на Corvette идва с 800 конски сили и вдига от 0 до 100 км/ час за под три секунди. Максималната й скорост е 336 км/ час, а с едно зареждане може да измине малко над 355 км. <br/><br/>Доставките на предвидените за производство 75 бройки започват в края на декември тази година. Цената на Genovation GXE е около 750 хил. долара.</figcaption>
      </figure>
      <figure>
        <img src="https://images.webcafe.bg/2019/03/11/pininfarina-battista1/1170x494.jpg"/>
        <figcaption><b>Pininfarina Battista </b><br/><br/>Pininfarina Battista беше представена на автосалона в Женева през март тази година, а първите електромобили от серията ще са при клиентите в началото на 2020 г. Дизайнът на автомобила е характерен за италианците от Pininfarina – агресивен, но и изчистен и стилен, а производителят го определя като "хиперколата на бъдещето". <br/><br/>Думите на италианската компания не са пресилени – Battista крие под извития си преден капак 1900 конски сили, благодарение на които ускорява от 0 до 100 км/ час за 2 секунди, а от 0 до 300 км/ час – за едва 10 секунди. Може да вдигне максимална скорост от над 350 км/ час, а с едно зареждане успява да измине около 450 км. <br/><br/>Battista обаче е по-скоро бутиково произведение – от нея ще бъдат направени максимум 150 електромобила. Голяма част от елементите по колата са ръчно произведени. Цената от 2,5 млн. долара явно не плаши феновете на високите скорости, защото вече има поръчани 50 такива коли.</figcaption>
      </figure>
      <figure>
        <img src="https://images.webcafe.bg/2019/11/18/astonmartinn/1170x780.jpg"/>
        <figcaption><b>Aston Martin Rapide E </b><br/><br/>Една от любимите автомобилни марки на Джеймс Бонд – Aston Martin – също не изостава в електромобилната надпревара. Rapide E е модификация на модела Rapide S, като последният разполага с 12-цилидров бензинов двигател. <br/><br/>Rapide E обаче е олицетворение на електрическото бъдеще. Първият електромобил на Aston Martin идва с 600 конски сили под капака и ускорява от 0 до 100 км/ час за под 4 секунди. Максималната скорост, която вдига, е 250 км/ час, а с едно зареждане изминава до 320 км. <br/><br/>Не забравяйте, че серията Rapide се води седан и по тази причина представянето й е малко по-различно от това на чисто спортните електромобили. От модела ще бъдат изработени 155 бройки с дата за доставка до средата на 2020 г. Необходимо е само да разполагате с 330 хил. долара и е ваш.</figcaption>
      </figure>
      <figure>
        <img src="https://images.webcafe.bg/2019/11/18/asparkowl/1170x780.jpg"/>
        <figcaption><b>Aspark Owl </b><br/><br/>Този електромобил е дете на японското автомобилно производство и по-точно на компанията Aspark, която функционира от 2018 г. насам. Моделът Owl обаче се прави в Торино, Италия. Първият изцяло завършен прототип на електромобила беше показан този месец на мото-шоуто в Дубай. <br/><br/>Owl би трябвало да е най-бързо ускоряващият електрически автомобил – той набира от 0 до 100 км/ час за 1,9 секунди. Тъй като все още текат тестове на колата, производителите предполагат, че това постижение може да бъде подобрено. Aspark Owl може да се похвали с 1150 конски сили, максимална скорост от 280 км/ час и пробег с едно зареждане – 290 км. <br/><br/>Според Bloomberg от модела ще бъдат произведени едва 50 екземпляра, всеки от които струва 3,6 млн. долара. Доставките започват в средата на 2020 г.</figcaption>
      </figure>
      <figure>
        <img src="https://images.webcafe.bg/2019/11/18/drakoko/1170x602.jpg"/>
        <figcaption><b>Drako GTE </b><br/><br/>Drako GTE беше представен в средата на август тази година. В случай че се чудите – Drako е името на компанията производител, чиято фабрика е в Калифорния, а GTE е името на самия модел. Последното може и да звучи твърде простичко и обикновено за електромобил, който претендира да влезе в класа на суперколите, но GTE е всичко друго, освен обикновен. <br/><br/>Автомобилът е с 1200 конски сили и максимална скорост от 330 км/ час. Ускорява от 0 до 100 км/ час за 1,9 секунди, което го прави пряк конкурент на Aspark Owl. Още по-впечатляваща е системата за контрол, с която GTE разполага. Тя е разработена и тествана на пистата Нюрбургринг и контролира поотделно всяка една гума за максимално прецизно представяне на пътя. <br/><br/>Drako GTE спокойно може да бъде определен като бутиков – засега Drako имат намерение да произведат само 25 бройки от него. Цената е около 1,25 млн. долара.</figcaption>
      </figure>
      <figure>
        <img src="https://images.webcafe.bg/2019/11/18/dendrobiumd1/1170x598.jpg"/>
        <figcaption><b>Dendrobium D-1 </b><br/><br/>Концепцията за този електромобил датира още от 2017 г., когато футуристичният дизайн е представен на изложението във Франкфурт. Оттогава британският автомобилен производител работи упорито по усъвършенстването на суперколата си, за да може тази година D-1 да излезе на легендарната писта на Льо Ман през юни. <br/><br/>Важно е да се отбележи, че електромобилът все още е повече прототип, отколкото функционираща пълноценно кола. Все пак може да се изфука с 1800 конски сили и максимална скорост от над 320 км/ час. Тази електрическа машина ускорява от 0 до 100 км/ час за 2,7 секунди. <br/><br/>Dendrobium са си поставили за цел D-1 да не надхвърля цената от 1 млн. долара.</figcaption>
      </figure>
      <figure>
        <img src="https://images.webcafe.bg/2019/11/18/renaulttrezor/1170x780.jpg"/>
        <figcaption><b>Renault Trezor </b><br/><br/>Renault Trezor е на границата между концептуален електромобил и такъв, който може да влезе в серийно производство, и между "обикновена кола" и суперкола. Дизайнът му е едновременно футуристичен и напомня за външния вид на някои от класическите спортни автомобили. <br/><br/>Trezor разполага с 350 конски сили, ускорява от 0 до 100 км/ час за под 4 секунди и вдига максимум 250 км/ час. Renault тепърва имат за задача да подобрят както тези показатели на електромобила, така и максималния пробег, който може да измине с едно зареждане на батерията. <br/><br/>Тъй като все още не се знае дали Trezor ще влезе в серийно производство, няма и уточнена цена за модела.</figcaption>
      </figure>
      <p>Традицията повелява една суперкола да разполага с огромен, поне осемцилиндров двигател, с който да ускорява от 0 до 100 км/ час за едно мигване на окото, като междувременно да издава оглушителен рев при всяко потегляне.</p>
      <p>Е, традициите не са това, което бяха, особено щом става въпрос за суперавтомобили.</p>
      <p>Бъдещето принадлежи на електромобилите, така че дори и свръхскоростните машини вече преминават към задвижване от батерии. Съответно освен че отделят нула вредни емисии, те са тихи и на пръв поглед не подсказват за мощта, която крият в себе си.</p>
      <p>
        <b>Показателите им обаче говорят, че липсата на двигател с вътрешно горене не се отразява ни най-малко на представянето на пътя.</b>
      </p>
      <p>Тези електромобили идват с впечатляващо количество конски сили, ускорение и максимална скорост, която развиват за доста кратко време.</p>
      <p>Традиционно в надпреварата при електрическите суперколи като фаворит се очертава Tesla. Компанията на Илон Мъск никога не е правила нищо друго, освен бързи електромобили от различни ценови диапазони, но обединени от прекрасния им дизайн.</p>
      <p>И докато Tesla Roadster остава ненадминат по редица фактори, със сигурност вече доста конкуренти дишат във врата на Мъск и искат да му отнемат първото място.</p>
      <p>Достатъчно е да споменем, че автомобилни производители като Aston Martin и Porsche вече влизат с 200 в електрическата надпревара, а идеята Джеймс Бонд да седне зад волана на електромобил далеч не ни се струва странна.</p>
      <p>
        <b>В галерията ще видите 11 от най-впечатляващите суперколи, които бяха представени през последните месеци.</b>
      </p>
      <related>
        <a href="https://www.webcafe.bg/autocafe/galeriya/id_1313124482_Barzi_yarostni_i_kultovi_-_nay-populyarnite_koli_ot_kinoto"/>
      </related>
    </article>
  </body>
</html>