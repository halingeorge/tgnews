<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597870/spoudaia-kinisi-apo-ton-loukakou-enopsei-tou-agona-me-tin-kypro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T10:29:00+00:00"/>
    <meta property="og:title" content="Σπουδαία κίνηση από τον Λουκακού ενόψει του αγώνα με την Κύπρο"/>
    <meta property="og:description" content="Σε μία σπουδαία κίνηση προχώρησε ο Ρομελού Λουκακού για να γιορτάσει την επίτευξη 50 γκολ με τη φανέλα του Βελγίου, καθώς αγόρασε 5.000 εισιτήρια για τους..."/>
  </head>
  <body>
    <article>
      <h1>Σπουδαία κίνηση από τον Λουκακού ενόψει του αγώνα με την Κύπρο</h1>
      <address><time datetime="2019-11-18T10:29:00+00:00">18 Nov 2019, 10:29</time> by <a rel="author">SigmaliveSportime</a></address>
      <p><b>Σε μία σπουδαία κίνηση προχώρησε ο Ρομελού Λουκακού για να γιορτάσει την επίτευξη 50 γκολ με τη φανέλα του Βελγίου, καθώς αγόρασε 5.000 εισιτήρια για τους φίλους των κόκκινων διαβόλων.<br/></b> <br/>Η φετινή σεζόν έχει αρχίσει αρκετά καλά για τον Ρομελού Λουκακού και το εντυπωσιακό είναι πως δεν περιορίζεται στο να βρίσκει δίχτυα εντός γηπέδων είτε με τη φανέλα της Ίντερ είτε με αυτήν της εθνικής Βελγίου, αλλά σκοράρει και έξω από τις τέσσερις γραμμές των αγωνιστικών χώρων. Προς επίρρωση της παραπάνω διαπίστωσης έρχεται η τελευταία του κίνηση, με τον 26χρονο φορ να αποφασίζει να πληρώσει το εισιτήριο για 5.000 φίλους του Βελγίου για το τελευταίο παιχνίδι των προκριματικών του Euro 2020 απέναντι στην Κύπρο, που θα λάβει χώρα το βράδυ της Τρίτης (20/11) στις Βρυξέλλες.<br/> <br/>Με αυτό τον τρόπο ο Λουκακού θέλησε να γιορτάσει το γεγονός ότι έφτασε στα 50 τέρματα με τη φανέλα του αντιπροσωπευτικού συγκροτήματος της χώρας του, δωρίζοντας εισιτήρια στους οπαδούς που ανήκουν στο σύνδεσμο «Belgian Fan Club 1895» και σε δύο φιλανθρωπικούς οργανισμούς. Ο πρώτος, με την ονομασία «Diabetes Liga», ασχολείται με τη μάχη κατά του διαβήτη και ο δεύτερος, με την ονομασία «Kom op Tegen Kanker», δραστηριοποιείται στη μάχη της πρόληψης και της θεραπείας του καρκίνου.<br/> </p>
    </article>
  </body>
</html>