<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/v-ukrayini-ye-dvi-alternativi-minskim-domovlenostyam-pristayko/"/>
    <meta property="og:site_name" content="Прямий"/>
    <meta property="article:published_time" content="2019-11-18T10:27:00+00:00"/>
    <meta property="og:title" content="В України є дві альтернативи Мінським домовленостям – Пристайко"/>
    <meta property="og:description" content="Альтернативою Мінським домовленостям може бути операція з підтримання миру, яка взагалі не передбачена мінським процесом, або третій варіант, якщо Рада"/>
  </head>
  <body>
    <article>
      <h1>В України є дві альтернативи Мінським домовленостям – Пристайко</h1>
      <address>
        <time datetime="2019-11-18T10:27:00+00:00">18 Nov 2019, 10:27</time>
      </address>
      <p>
        <b>Альтернативою Мінським домовленостям може бути операція з підтримання миру, яка взагалі не передбачена мінським процесом, або третій варіант, якщо Рада Безпеки ООН заблокує це рішення.</b>
      </p>
      <p>Про це повідомив глава Міністерства закордонних справ України Вадим Пристайко в інтерв'ю <a href="https://glavcom.ua/news/operaciya-z-pidtrimannya-miru-pristayko-rozpoviv-pro-alternativu-minskim-ugodam-640597.html">РБК-Україна</a>.</p>
      <p>"Є папка з варіантом номер два, на випадок якщо варіант номер один не працює", - зазначив Пристайко. У ній написано, що якщо мінський процес не реалізується, треба мати інший напрям дій.</p>
      <p>"Я вже багато разів говорив, що це може бути операція з підтримання миру. Мінським процесом вона взагалі не передбачена. І навіть коли її лідери обговорюють, виникає справедливе питання: так ми виходимо з мінських угод? Тобто я не сказав нічого "анти-мінського", навпаки, лідери давно вже обговорюють можливість змін, які передбачають можливість місії з підтримання миру", - сказав міністр.</p>
      <p>У той же час він додав, що якщо цей варіант не спрацьовує, наприклад, Росія блокує рішення Радбезу ООН і місія не з'являється, тоді, очевидно, дипломатична система дістає третій варіант.</p>
      <p>"І у нас в запасі є ще кілька варіантів, які змальовувалися вже президенту в загальних рисах", - додав Пристайко.</p>
      <p>Раніше голова президентської фракції у парламенті <a href="https://prm.ua/metoyu-zustrichi-u-normandskomu-formati-ye-vihid-z-minskih-domovlenostey-arahamiya/">Давид Арахамія заявив про необхідність відійти від Мінських домовленостей, оскільки Україні вигідно змінити формат переговорів з Росією</a>.</p>
      <p>Також <a href="https://prm.ua/partiya-golos-proponuye-viyti-z-minskih-ugod/">партія Святослава Вакарчука "Голос" виступила із заявою, у якій запропонувала вийти із Мінських угод та зосередитися на державних інтересах України</a>.</p>
      <p>Нагадаємо, <a href="https://prm.ua/data-i-mistse-zustrichi-u-normandskomu-formati/">зустріч лідерів держав в Нормандському форматі запланована на 9 грудня 2019 року</a>.</p>
      <related>
        <h4>Схожі новини</h4>
        <a href="https://prm.ua/do-ukrayini-z-ofitsiynim-vizitom-pribude-glava-mzs-nimechchini/"/>
        <a href="https://prm.ua/viyna-na-donbasi-boyoviki-16-raziv-obstrilyali-ukrayinski-pozitsiyi/"/>
        <a href="https://prm.ua/16-listopada-boyoviki-znovu-obstrilyali-pozitsiyi-oos/"/>
      </related>
    </article>
  </body>
</html>