<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425994/allazei-rota-o-segas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T10:12:44+00:00"/>
    <meta property="og:title" content="Αλλάζει «ρότα» ο ΣΕΓΑΣ"/>
    <meta property="og:description" content="Το 2020 είναι μια χρονιά με πολλές αγωνιστικές προκλήσεις και στην οποία δεσπόζει δίχως αμφιβολία το κορυφαίο γεγονός του πλανήτη, οι Ολυμπιακοί Αγώνες, που θα φιλοξενηθούν στο Τόκιο."/>
  </head>
  <body>
    <article>
      <h1>Αλλάζει «ρότα» ο ΣΕΓΑΣ</h1>
      <h2>Πρόκριση μέσω ορίων της Παγκόσμιας Ομοσπονδίας θα ισχύσουν για τις διεθνείς διοργανώσεις στίβου το 2020</h2>
      <address>
        <time datetime="2019-11-18T10:12:44+00:00">18 Nov 2019, 10:12</time>
      </address>
      <p>
        <b>Το 2020 είναι μια χρονιά με πολλές αγωνιστικές προκλήσεις και στην οποία δεσπόζει δίχως αμφιβολία το κορυφαίο γεγονός του πλανήτη, οι Ολυμπιακοί Αγώνες, που θα φιλοξενηθούν στο Τόκιο.</b>
      </p>
      <p>Ο ΣΕΓΑΣ προχώρησε στη συγκρότηση των προϋποθέσεων και των κριτηρίων που θα ισχύσουν για τη συγκεκριμένη διοργάνωση διατηρώντας τα όρια της IAAF, μέσα από τα οποία αθλητές και αθλήτριες θα διεκδικήσουν την πρόκρισή τους στη διοργάνωση.<br/>Οι Ολυμπιακοί Αγώνες θα είναι η πρώτη διοργάνωση στην οποία εκτός από όρια, η πρόκριση θα δοθεί και μέσα από το world ranking της World Athletics, το οποίο «τρέχει» από το 2019.</p>
      <p>Έντονο αγωνιστικό ενδιαφέρον έχει και ο κλειστός στίβος, το πρόγραμμα του οποίου περιλαμβάνει το Παγκόσμιο Πρωτάθλημα στο Νανζίνγκ της Κίνας. Μια διοργάνωση υψηλών απαιτήσεων, αφού τα όρια είναι ιδιαίτερα υψηλά δεδομένο του ότι σε όλα τα αγωνίσματα της κονίστρας γίνεται απευθείας τελικός (ύψος, επί κοντώ, μήκος, τριπλούν και σφαιροβολία σε Άνδρες και Γυναίκες), ενώ φέτος για πρώτη φορά θα γίνει απευθείας τελικός και στα 3.000 μ. Γυναικών.</p>
      <p>Η ομοσπονδία διατήρησε τα όρια της World Athletics για την παραπάνω διοργάνωση και παράλληλα γνωστοποίησε τις προϋποθέσεις και τους αγώνες κριτήρια. Και στις δύο περιπτώσεις (Ολυμπιακοί Αγώνες -Παγκόσμιο Πρωτάθλημα) τα όρια θα ισχύουν από το 2019.</p>
      <p>Στο Ναϊρόμπι της Κένυας θα γίνει το Παγκόσμιο Πρωτάθλημα Κ20 (7-12/7), με τους Έλληνες αθλητές και αθλήτριες να διεκδικούν όχι μόνο την πρόκριση, αλλά και καλές παρουσίες. Η ομοσπονδία ανακοίνωσε τις προϋποθέσεις, που θα ισχύουν για συμμετοχή στη διοργάνωση, καθώς και τους αγώνες κριτήρια. Τα όρια που θα ισχύσουν για τους αγώνες, είναι αυτά που έχει ήδη ανακοινώσει η World Athletics, με τους πρωταθλητές της κατηγορίας να έχουν το δικαίωμα να τα επιτύχουν από 1/1/2020 έως και 22/6/2020.</p>
    </article>
  </body>
</html>