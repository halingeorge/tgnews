<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/hersonschina-vtrachaje-istorichnu-pamjatku--sadibu-ostapa-vishni"/>
    <meta property="og:site_name" content="ПІК"/>
    <meta property="article:published_time" content="2019-11-18T10:00:00+00:00"/>
    <meta property="og:title" content="Херсонщина втрачає історичну пам’ятку — садибу Остапа Вишні"/>
    <meta property="og:description" content="130 років виповнилося від Дня народження класика української літератури Остапа Вишні. На творах письменника, які і зараз у шкільній програмі, виросло не одне покоління."/>
  </head>
  <body>
    <article>
      <h1>Херсонщина втрачає історичну пам’ятку — садибу Остапа Вишні</h1>
      <address>
        <time datetime="2019-11-18T10:00:00+00:00">18 Nov 2019, 10:00</time>
      </address>
      <p>
        <i>130 років виповнилося від Дня народження класика української літератури Остапа Вишні. На творах письменника, які і зараз у шкільній програмі, виросло не одне покоління. У Херсонщини ж мав би бути особливий привід пишатися Остапом Вишнею. Письменник часто бував у с. Кринки, де не лише рибалив і полював, а й писав. Тут розташована садиба сатирика, або радше сказати те, що від неї залишилося…</i>
      </p>
      <p>Якщо ви хочете почути про Остапа Вишню те, чого ще немає в описі його біографії, вам неодмінно треба у Кринки — прямо до старожительки Слави Попової. «Останній із могікан», 87-річна жінка зараз єдина з тих, хто у селі особисто знав Вишню. Народжений на Полтавщині, мешкаючи у Харкові, Павло Губенко (справжнє ім’я Остапа Вишні), любив і Херсонщину. «Хто в Крим, а я — у Кринки», — писав Остап Вишня. Доволі часто, а надто з відкриттям сезону полювання, письменник їхав у село Цюрупинського району і осідав там на декілька тижнів.</p>
      <figure>
        <img src="https://pik.ua/Media/files/filemanager/2019/11/19/Foto-Vishnya-2.jpg"/>
      </figure>
      <p>Плавні з пташиним клекотінням і прозорою гладдю на Конці: серце письменника полонили наче намальовані пейзажі. Родина Слави Попової мешкала якраз над берегом. Як і всі чоловіки тут, її брат був затятим рибалкою. Він і возив Остапа Вишню тутешніми місцями. Сестра часто просилася взяти і її на екскурсію для дорогого гостя.</p>
      <p>— Оце сидить на мостику, з аркушем паперу і ручкою. Кажу: а що це Ви робите? Відповідає: Славочка, ти знаєш, ну літери самі виходять. А я просто їх записую, — розповідає довгожителька.</p>
      <figure>
        <img src="https://pik.ua/Media/files/filemanager/2019/11/19/Foto-Vishnya-3.jpg"/>
      </figure>
      <p>Саме у Кринках Остап Вишня написав оповідання «Щука», яке увійшло у знамениті «Мисливські усмішки». В це неможливо повірити, але рукопис твору зі збірки, над якою письменник завершив працювати у далеких 1950-х, досі зберігався у Кринках. Аркуш із дрібним почерком, словами, які виводив сам майстер сатири, місцеві ентузіасти знайшли серед купи радянських документів, які вважалися непотребом. До 130-річчя Остапа Вишні у Козачелагерській сільській раді, саме до неї відноситься с. Кринки, відшукали й реставрували три десятки унікальних фотографій з письменником чи з ним пов’язаних.</p>
      <figure>
        <img src="https://pik.ua/Media/files/filemanager/2019/11/19/Foto-Vishnya-4.jpg"/>
      </figure>
      <p>Артефакти презентували під час святкування ювілею сатирика. Захід відбувся на території військової частини, яка базується у Кринках. До чого ж тут, запитаєте, Збройні сили? Річ у тім, що саме на території військової частини розташовані погруддя Остапа Вишні і його музей-садиба, на жаль, вже колишній…</p>
      <p>Письменника не стало у вересні 1956-го. За словами старожительки Слави Попової, у Кринках Остап Вишня встиг побувати буквально перед смертю. Сюди приїздив із дружиною, тоді ще він залишив купу подарунків тамтешній дітворі. До слова, попри свою знаменитість (твори Вишні з сюжетом, взятим у народі, набули популярності ще за його життя), письменник був напрочуд простою, відкритою людиною. Думається, саме через це люди у Кринках і зберегли пам’ять про гостя. Ба більше, шанувала його і тодішня влада, ніби реабілітуючись за причетність до жахливого минулого Остапа Вишні. Як відомо, 10 років повноцінного життя у письменника вирвав ГУЛАГ, куди його запроторили за надуманим звинуваченням, та ще й у чому — тероризмі!.. Після смерті сатирика хату в Кринках було велено перетворити на музей. А вже до 100-річчя від Дня народження поряд встановили погруддя Остапа Вишні.</p>
      <figure>
        <img src="https://pik.ua/Media/files/filemanager/2019/11/19/Foto-Vishnya-5.jpg"/>
      </figure>
      <p>Довгий час у садибі все було так, наче у ній ще вчора побував письменник.</p>
      <p>Ось тут стояв стіл. Там висіла його рушниця, а на вішалці — плащ. За дверима стояли чоботи-заброди, в яких ходив на рибалку. Були тут і книги, навіть чернетки з фрагментами майбутніх оповідань, — показує мені садибу депутат Козачелагерської сільської ради Наталя Ільїна.<br/>На жаль, все це тепер хіба у споминах місцевих мешканців. Речі, які пам’ятають руки Остапа Вишні, вже років 20, як передали до музеїв — в Олешки і Херсон. Приблизно з того ж часу стала занепадати садиба. Парадокс, але унікальну хатину передавали з рук у руки. Від профспілкової вона якимось дивом перейшла у власність приватну… Сьогодні вже й не знайти кінців того, як так вийшло, що садиба Остапа Вишні перетворилася на руїну. Факт у тому, що знищила її величезна байдужість, влади місцевої і обласної. Зараз хата вже фактично й без даху, балки провалюються, не факт, що зиму переживуть.</p>
      <figure>
        <img src="https://pik.ua/Media/files/filemanager/2019/11/19/Foto-Vishnya-6.jpg"/>
      </figure>
      <p>Натомість у палких промовах до ювілею з вуст районних та обласних чиновників лунає «ми пам’ятаємо про славетного Остапа Вишню і маємо зробити все, щоб у Кринках була туристична мекка»… Туристична мекка? Це ви серйозно? Що мав на увазі заступник начальника управління культури ОДА Ігор Мазур? Може, в «білому домі» нарешті розробили проект дивовижного порятунку садиби Остапа Вишні або, може, хоч домоглися виділення коштів на відновлення даху, щоб хата принаймні далі не розвалювалася? На жаль, ні, нічого такого й близько немає.</p>
      <figure>
        <img src="https://pik.ua/Media/files/filemanager/2019/11/19/Foto-Vishnya-7.jpg"/>
      </figure>
      <p>Про спроби відродження музею Вишні заявили у Козачелагерській сільській раді. Щоправда, про відновлення самої легендарної садиби не йдеться… Хочуть перенести її фрагменти… на ділянку, яку вже підшукали в межах земель сільради. Бо, мовляв, оскільки розвалена хата Вишні перебуває на балансі Міноборони, відремонтувати її неможливо. На іншій же території бачать музей Остапа Вишні та арт-майданчик. Недавно при сільській раді створили робочу групу з питання увічнення пам’яті про сатирика, яку очолює депутат Наталя Ільїна.</p>
      <figure>
        <img src="https://pik.ua/Media/files/filemanager/2019/11/19/Foto-Vishnya-8.jpg"/>
      </figure>
      <p>Але, направду, при всій повазі до ініціативи, погодьтеся, надто запізнілої, надії на те, що ми побачимо музей Остапа Вишні, мало. Сама сільська рада дотаційна і грошей на будь-які ремонти в ній катма. Бажаючих вкласти кошти в історично-туристичний проект теж не видно. З боку влади обласної — одні барабанні палички. Тим часом на місці колишньої садиби Остапа Вишні скоро і стін не залишиться…</p>
      <p><b>Автор:</b> Марина САВЧЕНКО, <a href="https://newday.kherson.ua/">Новий День</a></p>
      <related>
        <h4>Новини по темі</h4>
        <a href="https://pik.ua/news/url/rada-zatverdila-perelik-sklad-ta-kerivnitstvo-usih-komitetiv-parlamentu-ih-sklikannja-povnij-spisok"/>
        <a href="https://pik.ua/news/url/krimskotatarskij-kolektiv-narodnogo-tantsju--povernuvsja-na-hersonschinu-z-peremogoju"/>
        <a href="https://pik.ua/news/url/juni-hersonski-hudozhniki-vidkrili-vistavku-u-shumeni"/>
      </related>
    </article>
  </body>
</html>