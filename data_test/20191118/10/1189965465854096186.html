<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259653/kampania-gia-tin-katapolemisi-tis-transfovias-have-to-be-heard-transphobia-kills"/>
    <meta property="og:site_name" content="LiFO"/>
    <meta property="article:published_time" content="2019-11-18T10:47:00+00:00"/>
    <meta property="og:title" content="Καμπάνια για την καταπολέμηση της τρανσφοβίας - «Have to Be Heard - Transphobia Kills»"/>
    <meta property="og:description" content="Καμπάνια κατά των διακρίσεων των τρανς ανθρώπων διοργανώνει το Σωματείο Υποστήριξης Διεμφυλικών."/>
  </head>
  <body>
    <article>
      <h1>Καμπάνια για την καταπολέμηση της τρανσφοβίας - «Have to Be Heard - Transphobia Kills»</h1>
      <h2>Καμπάνια κατά των διακρίσεων των τρανς ανθρώπων διοργανώνει το Σωματείο Υποστήριξης Διεμφυλικών.</h2>
      <address><time datetime="2019-11-18T10:47:00+00:00">18 Nov 2019, 10:47</time> by <a rel="author">NEWSROOM</a></address>
      <p>
        <b>Καμπάνια για την καταπολέμηση της <a href="https://www.lifo.gr/tags/LGBTQI%2B">τρανσφοβίας και των διακρίσεων</a> διοργανώνει το <a href="https://www.lifo.gr/tags/%CE%A3%CF%89%CE%BC%CE%B1%CF%84%CE%B5%CE%AF%CE%BF+%CE%A5%CF%80%CE%BF%CF%83%CF%84%CE%AE%CF%81%CE%B9%CE%BE%CE%B7%CF%82+%CE%94%CE%B9%CE%B5%CE%BC%CF%86%CF%85%CE%BB%CE%B9%CE%BA%CF%8E%CE%BD">Σωματείο Υποστήριξης Διεμφυλικών.</a></b>
      </p>
      <p>Ειδικότερα, η 20η Νοεμβρίου έχει οριστεί Διεθνής Ημέρα Τρανς Μνήμης, για όλους τους τρανς ανθρώπους που υπήρξαν θύματα ακραίας βίας και δολοφονήθηκαν λόγω της ταυτότητας φύλου τους, και το Σωματείο Υποστήριξης Διεμφυλικών διοργανώνει καμπάνια με τίτλο «Have to Be Heard- Transphobia Kills», με σκοπό την καταπολέμηση της τρανσφοβίας, των αποκλεισμών, των διακρίσεων και της περιθωριοποίησης των τρανς.</p>
      <p>Σύμφωνα με τα στοιχεία της Διεθνούς Πλατφόρμας Καταγραφής Δολοφονιών Τρανς και Φυλοδιαφορετικών Ανθρώπων, από την 1η Οκτωβρίου 2018 μέχρι και τις 30 Σεπτεμβρίου 2019, καταγράφηκαν 330 δολοφονίες τρανς και φυλοδιαφορετικών ανθρώπων.</p>
      <p>Οι περισσότερες από τις δολοφονίες σημειώθηκαν στη Βραζιλία με 132 καταγεγραμμένα περιστατικά, στο Μεξικό 65 και στις ΗΠΑ 31. Ωστόσο, σε πολλές χώρες δεν καταγράφονται καν τα περιστατικά, ενώ σε άλλες οι τρανς άνθρωποι δεν καταγράφονται σύμφωνα με την ταυτότητα φύλου τους.</p>
      <p>Στόχος της καμπάνιας είναι να ευαισθητοποιήσει την κοινωνία για τα πολλαπλά προβλήματα που αντιμετωπίζουν οι τρανς άνθρωποι. Όπως αναφέρει το Σωματείο Υποστήριξης Διεμφυλικών, «τα βασικά ανθρώπινα δικαιώματα των τρανς ανθρώπων καταστρατηγούνται, βιώνουν περιορισμένη πρόσβαση και αποκλεισμούς από τον χώρο της εκπαίδευσης, της εργασίας, της υγείας και της πρόνοιας».</p>
      <figure>
        <img src="https://www.lifo.gr/uploads/image/1568991/afisa1-kampania-transfobia.jpg"/>
        <figcaption>Σωματείο Υποστήριξης Διεμφυλικών</figcaption>
      </figure>
      <p>Επιπλέον, τα τρανς άτομα μεγαλύτερης ηλικίας «είναι αποκλεισμένα απ' το ασφαλιστικό και συνταξιοδοτικό σύστημα», ενώ πολλά τρανς παιδιά «εκδιώχθηκαν από την οικογένεια τους όταν γνωστοποίησαν την ταυτότητα φύλου τους και άλλα αναγκάστηκαν να σταματήσουν το σχολείο τους λόγω του ενδοσχολικού εκφοβισμού». Οι πρόσφυγες, υπενθυμίζει, «εγκατέλειψαν τη χώρα καταγωγής τους, λόγω διώξεων, απειλών για τη ζωή ή την ελευθερία τους ή βίας που υφίσταντο για λόγους έκφρασης ή ταυτότητας φύλου».</p>
      <p>Για τις ανάγκες της καμπάνιας «HaveToBeHeard - TransphobiaKills» φωτογραφήθηκαν δέκα τρανς άνθρωποι, μέλη του Σωματείου Υποστήριξης Διεμφυλικών. Η Βανέσα, μέλος του Σωματείου Υποστήριξης Διεμφυλικών, περιγράφει ότι βιώνει καθημερινά αποκλεισμούς, «επαγγελματικούς, κοινωνικούς, οικογενειακούς», ενώ έχει πέσει θύμα «ρατσιστικής τρανσφοβικής επίθεσης από άγνωστους άνδρες σε δημόσιο χώρο».</p>
      <p>Ωστόσο, ως γονιός ενός παιδιού εξομολογείται ότι «ο σημαντικότερος αποκλεισμός και ο πιο επίπονος για μένα είναι αυτός που υφίσταμαι σχετικά με το παιδί μου» και εξηγεί: «Ο νόμος 4491/2017 δεν καλύπτει τα έγγαμα τρανς άτομα, ενώ παράλληλα δεν μεταβάλλονται στο πιστοποιητικό γέννησης των παιδιών τα στοιχεία του γονέα. Από το 2017 μέχρι και πριν από λίγο διάστημα που πήρα διαζύγιο με την πρώην σύζυγό μου, δεν μπορούσα να αλλάξω τα κρατικά μου έγγραφα σύμφωνα με το νόμο της νομικής αναγνώρισης της ταυτότητας φύλου».</p>
      <figure>
        <img src="https://www.lifo.gr/uploads/image/1568992/kampania-transfobia-kimonas.jpg"/>
        <figcaption>Σωματείο Υποστήριξης Διεμφυλικών</figcaption>
      </figure>
      <p>Παράλληλα, προσθέτει ότι, «λόγω των βαθιά ριζωμένων στερεοτύπων, προκαταλήψεων του άλλου γονέα, έχω να συναντήσω το παιδί μου δύο χρόνια. Τι χειρότερο μπορεί να συμβεί σε έναν γονιό από το να μην του επιτρέπουν να δει το παιδί του; Αγωνίζομαι μέσω της δικαστικής οδού για να το ανατρέψω αυτό και είμαι σίγουρη ότι θα το καταφέρω κάποια στιγμή».</p>
      <p>Μέσα από τη συμμετοχή της στην καμπάνια, η Βανέσα εξηγεί ότι θέλει να βοηθήσει «να ακουστεί όσο πιο δυνατά γίνεται παντού το σύνθημα ότι η τρανσφοβία σκοτώνει». «Κάθε χρόνο στις 20 Νοεμβρίου έχουμε τη θλιβερή επέτειο της ημέρας μνήμης για τους τρανς συνανθρώπους μας που δολοφονήθηκαν λόγω της τρανσφοβίας και της μισαλλοδοξίας, απλά και μόνο γιατί ήταν τρανς. Αυτό πρέπει να σταματήσει, το νούμερο των ανθρώπων που χάνουν τη ζωή τους μόνο και μόνο γιατί είναι ο εαυτός τους πρέπει να είναι το μηδέν».</p>
      <p>«Η καμπάνια ενώνει τις φωνές μας για την εξάλειψη του ρατσισμού και της τρανσφοβίας και ενδυναμώνει τον αγώνα μας για ίσα δικαιώματα και ελευθερίες», λέει από την πλευρά του ο Κίμων, γενικός γραμματέας του Σωματείου Υποστήριξης Διεμφυλικών και περιγράφει ότι οι τρανς άνθρωποι βιώνουν έντονες διακρίσεις στην αναζήτηση εργασίας, «από το βλέμμα της αποστροφής, στις παραβιαστικές ερωτήσεις έως και στη λεκτική βία». Ο ίδιος περιγράφει ένα περιστατικό δικού του αποκλεισμού στο χώρο εργασίας, καθώς «τη στιγμή που ο εργοδότης είδε την αναντιστοιχία της αστυνομικής ταυτότητας με την πραγματική ταυτότητα φύλου μου δεν προχώρησε στη διαδικασία της πρόσληψης, βέβαια ισχυριζόμενος άλλους λόγους».</p>
      <p>Σημειώνεται ότι η καμπάνια «HaveToBeHeard - TransphobiaKills», που υλοποιείται με την υποστήριξη του μη κερδοσκοπικού οργανισμού «International Trans Fund», θα ολοκληρωθεί με δράση δρόμου στο EuroPride 2020, που θα γίνει τον Ιούνιο 2020 στη Θεσσαλονίκη.</p>
      <p>Επίσης, σήμερα στο Πνευματικό Κέντρου του δήμου Αθηναίων οργανώνεται ημερίδα για τη Διεθνή Ημέρα Τρανς Μνήμης με τη συμμετοχή εκπροσώπων υπουργείων, κομμάτων, φορέων και LGBTQ οργανώσεων. Μετά την ημερίδα θα πραγματοποιηθεί πορεία προς το ελληνικό Κοινοβούλιο, όπου οι συμμετέχοντες θα κρατούν κεριά στη μνήμη όσων τρανς υπήρξαν θύματα σε όλο τον κόσμο.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>