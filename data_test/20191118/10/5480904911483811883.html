<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slovensky-podnikatel-kocner-se-chlubil-ze-mu-fico-slibil-ochranu/1822345?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T10:28:00+00:00"/>
    <meta property="og:title" content="Slovenský podnikatel Kočner se chlubil, že mu Fico slíbil ochranu"/>
    <meta property="og:description" content="Bratislava - Kontroverzní slovenský podnikatel Marian Kočner se před čtyřmi lety chlubil, že mu nyní již bývalý premiér Robert Fico slíbil &quot;svatý klid&quot; před vyšetřováním jeho kauz. Vyplývá to z nahrávky Kočnerova rozhovoru s jiným podnikatelem, kterou zveřejnil list Denník N. Ficova strana Směr-sociální demokracie (Směr-SD) tyto informace přirovnala k hospodským řečem. Sám Fico dříve jen přiznal, že se s Kočnerem potkával na společenských akcích."/>
  </head>
  <body>
    <article>
      <h1>Slovenský podnikatel Kočner se chlubil, že mu Fico slíbil ochranu</h1>
      <address><time datetime="2019-11-18T10:28:00+00:00">18 Nov 2019, 10:28</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Kontroverzní slovenský podnikatel Marian Kočner se před čtyřmi lety chlubil, že mu nyní již bývalý premiér Robert Fico slíbil "svatý klid" před vyšetřováním jeho kauz. Vyplývá to z nahrávky Kočnerova rozhovoru s jiným podnikatelem, kterou zveřejnil list Denník N. Ficova strana Směr-sociální demokracie (Směr-SD) tyto informace přirovnala k hospodským řečem. Sám Fico dříve jen přiznal, že se s Kočnerem potkával na společenských akcích.</p>
      <p>V současnosti Kočner čelí obvinění v několika případech ekonomické kriminality. Je také obžalován z toho, že si objednal loňskou vraždu novináře Jána Kuciaka, který o jeho podezřelých transakcích psal. Kuciakova vražda vyvolala v zemi politickou krizi, která vyvrcholila Ficovým odchodem z funkce premiéra.</p>
      <p>Kočner podle nahrávky tvrdil, že od Fica požadoval svatý klid a že nechce, aby se jeho osobou zabývala prokuratura, policie či daňový úřad. "A on (Fico) mi říká - budeš ho (klid) mít. A já mu říkám - pokud ne, ty nebudeš premiér. A on říká - já to vím," tvrdil Kočner. Podle <a href="https://soundcloud.com/dennik-n/nahravka-marian-kocner-michal-suchoba">listu</a> si nahrávkou Kočner zaznamenal schůzku s podnikatelem Michalem Suchobou, který od něj žádal peníze za to, že finanční správa nebude Kočnera kontrolovat v jedné z daňových kauz.</p>
      <p>Suchoba dříve získal zakázky od slovenské finanční správy a Denník N ho označil za přítele někdejšího šéfa finanční správy. Suchoba v reakci tvrdil, že si na rozhovor s Kočnerem ze zmíněné nahrávky nevzpomíná. Zároveň popřel, že by pro někoho na finanční správě vyřizoval věci ohledně daní.</p>
      <p>Směr-SD v reakci uvedl, že listy Denník N a Sme se otevřeně hlásí ke snaze tuto stranu zničit a že za tímto účelem často lžou, bezdůvodně obviňují a neváhají proti ní a předsedovi strany použít jakékoliv hospodské řeči. Strana připomněla, že Kočner byl stíhán za ekonomickou trestnou činnost už před vraždou novináře Kuciaka. Stalo se tak v době, kdy Fico zastával funkci premiéra. Finanční správa zase vyloučila možnost, že by externí subjekt mohl mít vliv na její kontrolní činnost. Uvedla, že ve třech desítkách Kočnerových firem vykonala 71 daňových kontrol a zjistila nedostatky při placení daní v hodnotě několika milionů eur.</p>
      <p>Denník N napsal, že nahrávku zajistila policie v Kočnerově mobilním telefonu, ve kterém kriminalisté našli také podnikatelovu komunikaci s politiky a představiteli justice, jež poukázala na korupci ve slovenském soudnictví. Zmíněná komunikace už dříve unikla do médií. Až byla aféra prozrazena, rezignovala například jedna soudkyně a několik dalších soudců bylo postaveno mimo službu. O funkce přišli dva vysocí politici za Ficovu stranu Směr-sociální demokracie a dříve i náměstek generálního prokurátora.</p>
    </article>
  </body>
</html>