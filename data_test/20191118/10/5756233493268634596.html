<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622109/%D8%AA%D8%A8%D8%B9%D8%A7%D8%AA-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%AC%D9%87%D8%A7%D9%86%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%AD%D8%AC%D9%85-%D9%85%D8%B9%D8%A7%D9%85%D9%84%D8%A7%D8%AA-%D8%A8%D8%A7%D8%B2%D8%A7%D8%B1-%D8%B3%D8%B1%D9%85%D8%A7%DB%8C%D9%87-%DA%A9%D8%A7%D9%87%D8%B4-%DB%8C%D8%A7%D9%81%D8%AA%7C-%D8%AA%D9%88%D8%B6%DB%8C%D8%AD%D8%A7%D8%AA-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T10:19:00+00:00"/>
    <meta property="og:title" content="تبعات قطع اینترنت جهانی در ایران؛ حجم معاملات بازار سرمایه کاهش یافت| توضیحات وزیر ارتباطات"/>
    <meta property="og:description" content="علی‌رغم اینکه گفته شده بود با تصویب شورای امنیت کشور (شاک) و ابلاغ دبیرخانه آن به اپراتورهای اینترنت به مدت ۲۴ ساعت دسترسی به اینترنت محدود شده است اما با گذشت سه روز هنوز مردم ایران به اینترنت جهانی دسترسی ندارند."/>
  </head>
  <body>
    <article>
      <h1>تبعات قطع اینترنت جهانی در ایران؛ حجم معاملات بازار سرمایه کاهش یافت| توضیحات وزیر ارتباطات</h1>
      <h2>بهبود فضای کسب و کار نیازمند اتصال به بازارهای جهانی</h2>
      <address>
        <time datetime="2019-11-18T10:19:00+00:00">18 Nov 2019, 10:19</time>
      </address>
      <p>
        <i>علی‌رغم اینکه گفته شده بود با تصویب شورای امنیت کشور (شاک) و ابلاغ دبیرخانه آن به اپراتورهای اینترنت به مدت ۲۴ ساعت دسترسی به اینترنت محدود شده است اما با گذشت سه روز هنوز مردم ایران به اینترنت جهانی دسترسی ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک روز بعد از آغاز اعتراضات به گرانی بنزین، دسترسی کاربران ایرانی به اینترنت جهانی قطع شده و تاکنون وصل نشده است.</p>
      <p>به گزارش <b>آفتاب‌نیوز</b>؛ یک مسئول مطلع در وزارت ارتباطات و فناوری اطلاعات به خبرگزاری ایسنا گفته است که محدودیت دسترسی به اینترنت با تصویب شورای امنیت کشور انجام شده است.</p>
      <figure>
        <img src="https://aftabnews.ir/files/fa/news/1398/8/27/360711_740.jpg"/>
      </figure>
      <p>علی‌رغم اینکه گفته شده بود با تصویب شورای امنیت کشور (شاک) و ابلاغ دبیرخانه آن به اپراتورهای اینترنت به مدت ۲۴ ساعت دسترسی به اینترنت محدود شده است اما با گذشت سه روز هنوز مردم ایران به اینترنت جهانی دسترسی ندارند.</p>
      <p>این مسوول مطلع افزود: پیگیری‌های زیادی از سوی وزارتخانه در حال انجام است تا با رایزنی با دبیرخانه شاک مجوز لازم برای برقراری مجدد ارتباطات و ابلاغ آن به اپراتورها صورت پذیرد.</p>
      <p>
        <b>زمان اتصال اینترنت نامعلوم است</b>
      </p>
      <p>خبرگزاری ایلنا نیز به نقل از یک منبع آگاه نوشته است: تصمیم برای قطع اینترنت توسط دستگاه‌های امنیتی گرفته شده است. ناامنی‌های اخیر موجب شده شورای امنیت تصمیم به قطع اینترنت بگیرد. وی قطع خطوط اینترنت تلفن همراه را در تمام اپراتورها همراه اول، ایرانسل و رایتل عنوان کرد و زمان اتصال اینترنت را نامعلوم دانست.</p>
      <p>
        <b>کدام اماکن اینترنت دارند؟</b>
      </p>
      <p>یک مسؤول مطلع در وزارت ارتباطات و فناوری اطلاعات نیز در گفت‌وگو با خبرگزاری فارس با اشاره به محدودیت اینترنتی طی روزهای جاری گفت: این محدودیت ارتباطی به وزارت ارتباطات ندارد و با تصویب شورای امنیت کشور (شاک) و ابلاغ دبیرخانه آن به اپراتورهای اینترنت صورت پذیرفته است. زمان برطرف شدن محدودیت اینترنت هنوز مشخص نیست. در حال حاضر مکان‌های ضروری همچون روزنامه‌ها و سایت‌های خبری این محدودیت را ندارند. </p>
      <p>البته در حالی گفته شده که رسانه‌ها محدودیت دسترسی به اینترنت ندارند که اینترنت دفتر رسانه‌هایی همچون "<a href="https://aftabnews.ir/">آفتاب‌نیوز</a>" نیز همزمان با قطع اینترنت در سراسر کشور، قطع شده است.</p>
      <p>قطع دسترسی کاربران ایرانی به اینترنت جهانی انتقادهایی را در پی داشته است.</p>
      <p>احمد مازنی نماینده تهران در مجلس شورای اسلامی در تذکری خطاب به وزیر کشور گفت: به جای تصویب اخلال در شبکه اینترنت در «شاک» و قلع و قمع معترضان ای کاش قبل از ابلاغ اجرای طرح با مردم و نمایندگان مردم مشورت می‌کردید. اکنون هم دیر نشده، شورای امنیت کشور اعتراض مدنی مردم را به رسمیت بشناسد و امکان اعتراض مدنی را برای معترضین فراهم کند. اگر با شیوه مدنی با مردم و نمایندگان رفتار شود پاسخ مدنی دریافت می‌شود. اگر با بی‌اعتمادی به نمایندگان و تحقیر خانه ملت برخورد شود نتیجه همان است که ضد انقلاب سو استفاده کند.</p>
      <p>
        <b>بهبود فضای کسب و کار نیازمند اتصال به بازارهای جهانی</b>
      </p>
      <p>معاون اشتغال وزیر کار نیز معتقد است بخش قابل توجهی از فضای کسب وکار تحت تاثیر اتصال به بازار جهانی است و هر چه فضای تعامل و ارتباطات بین‌المللی اقتصاد بیشتر شود فضای کسب و کار کشور نیز بهبود می‌یابد.</p>
      <p>عیسی منصوری در گفت وگو با ایسنا گفت: بخش قابل توجهی از فضای کسب وکار تحت تاثیر اتصال به بازار جهانی است و به دلیل محدود شدن این ارتباط و اتصال، عملا تقاضای بخش خصوصی برای بهبود و بازخوردی که به بخش دولتی می‌دهد تا خودش را باز تنظیم کند کمتر است و عملا در فضای بسته‌ کار می ماند.</p>
      <p>وی معتقد است وقتی فضای ارتباطات بین المللی اقتصاد بیشتر شود به توسعه فضای کسب و کار منجر می‌شود چون تا حد مورد توجهی بازخوردهای بخش خصوصی باعث می‌شود که فضای کسب و کار بهبود پیدا کند.</p>
      <p>معاون اشتغال وزیر کار درباره درباره راه اندازی سامانه اشتغال ایرانیان نیز گفت: با وجود آنکه طرح آماده راه اندازی است ولی با یکسری محدودیتها مواجهیم که امیدواریم بتوانیم هرچه سریع‌تر مدیریت و سامانه را راه اندازی کنیم.</p>
      <p>
        <b>قطعی اینترنت حجم معاملات بازار سرمایه را کاهش داد</b>
      </p>
      <p>سعید اسلامی بیدگلی، دبیرکل کانون نهادهای سرمایه‌ گذاری ایران نیز در گفت‌وگو با ایلنا درباره اثرگذاری افزایش قیمت بنزین و تنش‌های اجتماعی در بازار سرمایه اظهار داشت: به هر حال تنش‌های اجتماعی در کوتاه مدت ریسک‌های بازار را افزایش می‌دهد. به ویژه سرمایه گذاران خرد از ورود به معاملات در این شرایط ترس دارند بنابراین از این لحاظ این شرایط می‌تواند در بازار اثر گذار باشد.</p>
      <p>وی افزود: این شرایط در کشورمان به سرعت در قیمت ارز تاثیر می‌گذارد و شاهد آن بودیم که روز گذشته هم قیمت دلار در بازار بالا رفت. مجموعه این عوامل می‌تواند منجر به نوساناتی در بازار سرمایه شود که امیدواریم با ایجاد ثبات سیاسی و اجتماعی اثرات این نوسانات هیجانی تا بلندمدت ادامه نداشته باشد. در حالتی تنش اجتماعی در بلند مدت اثرگذار خواهد بود که عامل آن در بلندمدت حل نشود. در دی ماه 96 شاهد آن بودیم که پدیده اجتماعی حاصل از جو آن روزها کمی طولانی‌تر شد. اگر آسیب‌ها جدی‌تر باشد و انشقاق در بین بدنه‌های سیاسی و اقتصادی کشور ایجاد شود می‌تواند در ریسک‌های بازار موثر باشد که به نظر نمی‌رسد شاهد این اتفاق باشیم.</p>
      <p>اسلامی با بیان اینکه بازار نزدیک به 4 هزار و 500 واحد کاهش را تجربه کرد، گفت: مشکلات قطع اینترنت هم به کاهش شاخص کمک کرد که این موضوع هم در کوتاه مدت اثرگذار است و قطعی اینترنت این حس را ایجاد می‌کند که ریسکی در بازار وجود دارد. این قطعی اینترنت معاملات برخط را با چالش مواجه کرده که در نوسانات اثرگذار است. امیدواریم که اثرات این عوامل کوتاه مدت باشد و توصیه ما به سهامداران غیرحرفه‌ای این است که از معاملات پرریسک پرهیز کنند و رفتار هیجانی در بازار نداشته باشند.</p>
      <p>
        <b>بحران در کسب و کارهای اینترنتی/ تهدید ۸۰ هزار شغل با قطع اینترنت</b>
      </p>
      <p>رضا الفت‌نسب، عضو هیات مدیره اتحادیه کسب وکارهای فضای مجازی نیز در گفت‌وگو با ایلنا، با تاکید بر اینکه دسترسی مردم به کسب و کارهای اینترنتی با اختلال روبه‌رو شده است، اظهار کرد: امکان دسترسی مناسب و منظم تعداد زیادی از مردم به کسب و کارهای اینترنتی محدود شده است.ُ توقف کامل در ارائه خدمات مشاغل اینترنتی که از سرورهای ایرانی استفاده می‌کنند اما «هاست» آنها در خارج کشور قرارد دارد، اتفاق افتاده است و این موضوع موجب آسیب به آنها شده است.</p>
      <p>الفت‌نسب با بیان اینکه کسب و کارهای که «هاست» آنها در داخل کشور است وضعیت بهتری دارند، افزود: شرکت ارتباطات زیرساخت از روز گذشته اقداماتی را انجام داده است تا مشکل برای کسب و کارهای که هاست آنها در داخل کشور است مرتفع شود، اما همچنان مشکل اصلی پابر جاست.  بروز این مشکل برای اولین بار نیست و ما تجربه مشابه را در سال‌های گذشته از جمله سال 88 داشته‌ایم.</p>
      <p>به گفته الفت‌نسب؛ گستردگی مشکل در سال 88 به دلیل تعداد کمتر مشاغل مرتبط با اینترنت محدودتر بود، اما امروز تعداد زیادی از کسب و کارها تمام یا بخشی از خدمات خود را در بستر سایبری ارائه می‌دهند.</p>
      <p>وی افزود: در سال 88 تنها یک هزار کسب و کار در فضای مجازی به صورت رسمی فعالیت می‌کردند، اما اکنون تعداد آنها به بیش 200 هزار کسب و کار افزایش یافته است.</p>
      <p>الفت‌نسب تعداد افراد شاغل در کسب و کارهایی که به طور رسمی در فضای مجازی فعالیت می‌کنند را 70 تا 80 هزار نفر عنوان کرد. وی این تعداد را منهای افرادی دانست که هم اکنون از طریق شبکه‌های اجتماعی مشغول به کار هستند.</p>
      <p>الفت‌نسب با تاکید بر اینکه آسیب وارده تنها به کسب و کارهای اینترنتی محدود نمی‌شود، ‌گفت: هم اکنون تعداد زیادی از تولیدکنندگان محصولات خود را از طریق فضای مجازی عرضه و مشتریان خود را پشتیبانی می‌کنند که این موضوع برای آنان نیز اشکال جدی ایجاد کرده است.</p>
      <p>وی میزان زیان حاصل از قطع اینترنت به کسب و کارهای فضای مجازی و خدمات ارائه شده در آن با توجه به میزان سرمایه گذاری را غیرقابل محاسبه دانست. الفت‌نسب خواستار پاسخگویی نهادهای مرتبط به مشکلات به وجود آمده برای کسب و کارهای اینترنتی و شاغلان در این حوزه شد.</p>
      <p>این عضو هیات مدیره اتحادیه کسب وکارهای فضای مجازی با اشاره به تحریم‌های اخیر نسبت به نتایج بی‌توجهی به امکان تحریم اینترنت ایران هشدار داد. الفت‌نسب یکی از راهکارهای مناسب برای جلوگیری از این تهدید و تکرار مشکلات پیش آمده را راه‌اندازی "شبکه ملی اطلاعات" بدون مشکل فنی دانست. وی همچنین استفاده از هاست داخلی به جای خارجی را به صاحبان کسب و کارهای فضای مجازی پیشنهاد کرد.</p>
      <p>الفت‌نسب تاکید کرد: موفقیت این راهکارها به شرطی خواهد بود که زیر ساخت‌های فنی لازم فراهم شده و ناپداری و مشکلات در حداقل میزان خود باشد.</p>
      <p>
        <b>توضیحات وزیر ارتباطات درباره قطع اینترنت: پیگیر هستیم</b>
      </p>
      <p>وزیر ارتباطات که برای جلسه‌ای که به منظور بررسی تاثیر امواج الکترومغناطیسی بر سلامت شهروندان و با حضور نمایندگان وزارت بهداشت، سازمان حفاظت از محیط زیست و سازمان انرژی اتمی در کمیسیون بهداشت مجلس حضور یافته بود، در پاسخ به سئوالی در مورد استقرار اینترنت ملی گفت: چیزی به نام اینترنت ملی وجود خارجی ندارد، شبکه ملی اطلاعات به معنای قطع اینترنت نیست و قطع اینترنت به کارکردهای شبکه ملی اطلاعات ضربه میزند.</p>
      <p>جهرمی همچنین در خصوص پیشرفت شبکه ملی اطلاعات توضیح داد: الان بهترین قاضی مردمند، هر چند از ناراحتی مردم از قطع بودن اینترنت مطلعم و به خودم نیز در این چند روز اجازه استفاده از اینترنت را ندادم، اما مردم قضاوت کنند که آیا خدمات داخلی آنها بر شبکه دچار اختلال شده است یا خیر. اگر شبکه ملی نبود امروز شاید دو میلیون راننده تاکسی اینترنتی و مردم در عذابی بزرگ و مشکل بودند و بانکها مختل بودند. زیرساخت شبکه ملی اطلاعات پیشرفت قابل توجهی داشته اما بپذیرید که کار بنده و وزارتخانه‌ام تولید محتوا نیست.</p>
      <p>وزیر ارتباطات در پاسخ به سئوالی در مورد ادعای سفیر آمریکا در آلمان که گفته بود اینترنت را برای مردم ایران تهیه می‌کنیم گفت: اولا این ادعا اکنون ممکن نیست، برنامه‌هایی برای سال ۲۰۲۵ دارند که مطرح کرده‌اند، اما بهتر است بدانند ملت ایران نیازی به ادعای دروغین حمایت شما ندارد، دولت شما همان دولتی است که سالها از هر اقدامی علیه ملت ایران فروگذار نکرده، اگر ادعای راستگویی دارید، داروی کودکان سرطانی ایرانی را چرا تحریم کرده‌اید؟ چرا در همین حوزه استارت‌آپهای ایرانی تحریم‌های گسترده‌ای اعمال کرده‌اید؟ اینترنت به زودی به زندگی مردم ایران باز می‌گردد و دولت هم آنرا مثل چند سال گذشته توسعه خواهد داد و اتفاقا با حضور جریان ساز جوانان ایرانی، روز به روز ظلم شما و دولتتان را به گوش مردم دنیا خواهیم رساند.</p>
    </article>
  </body>
</html>