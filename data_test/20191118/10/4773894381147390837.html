<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://for-ua.com/article/1187210"/>
    <meta property="og:site_name" content="ForUm"/>
    <meta property="article:published_time" content="2019-11-18T10:37:00+00:00"/>
    <meta property="og:title" content="Юрий Луценко: Джулиани спросил, не хочу ли я иметь телефонный разговор с Трампом. Я сказал, что нет"/>
    <meta property="og:description" content="Хотів цього Юрій Луценко чи ні, але йому вдалося потрапити в один із найгучніших міжнародних скандалів, який отримав назву Українагейт. Його імя зараз регулярно лунає у Конгресі СШ"/>
  </head>
  <body>
    <article>
      <h1>Юрий Луценко: Джулиани спросил, не хочу ли я иметь телефонный разговор с Трампом. Я сказал, что нет</h1>
      <address><time datetime="2019-11-18T10:37:00+00:00">18 Nov 2019, 10:37</time> by <a rel="author">Роман Кравец , Украинская правда</a></address>
      <p>Хотів цього Юрій Луценко чи ні, але йому вдалося потрапити в один із найгучніших міжнародних скандалів, який отримав назву «Українагейт».</p>
      <p>Його ім'я зараз регулярно лунає у Конгресі США під час розгляду справи про імпічмент Дональда Трампа.</p>
      <p>А все завдяки кільком неформальним зустрічам Луценка з адвокатом Трампа Рудольфом Джуліані, де обговорювалися кейси щодо компанії «Burisma», в раді директорів якої працював син кандидата в президенти США <a href="https://www.pravda.com.ua/news/2019/10/28/7230240/">Джо Байдена</a>. </p>
      <p>Колишній спецпредставник США з питань України Курт Волкер прямим текстом <a href="https://www.pravda.com.ua/news/2019/11/6/7231198/">розповідав конгресменам</a>, що ексгенпрокурор поширював вигадки, аби здатися важливим для США та втриматися на посаді.</p>
      <p>Ба більше, на закритих свідченнях Волкер <a href="https://www.eurointegration.com.ua/articles/2019/11/6/7102698/">заявив</a>, що Луценко через контакти із Джуліані підживлював недовіру президента США до України. </p>
      <p>Аби вислухати позицію самого Луценка, "Українська правда" зустрілася з ним в одному з готелів Києва. </p>
      <p>Більше двох годин ексгенпрокурор детально розповідає про те, як і чому зустрічався з адвокатом Трампа, пояснює свій конфлікт з колишньою паСША, заперечує бажання залишатися генпрокурором, зізнається, що відраджував Порошенка вдруге йти на вибори, та пригадує свої зустрічі з українськими олігархами. </p>
      <p>
        <b>«В показах Марі Йованович Конгресу є брехня»</b>
      </p>
      <p>
        <b>– Юрію Віталійовичу, чим ви зараз займаєтеся?</b>
      </p>
      <p>– Тим, чим завжди займався – працюю Луценком (посміхається).</p>
      <p>
        <b>– Коли ми з вами переписувалися, ви писали, що є безробітним. </b>
      </p>
      <p>– Це мій офіційний статус як працездатного громадянина. Чим займаюся? Після відставки трохи полагодив здоров'я, позаймався спортом, а потім вирішив зайнятися собою і оплатив місячне навчання в Лондоні, причому це було до будь-яких серйозних потрясінь у внутрішній політиці Сполучених Штатів. І тому чотири тижні вчився в Лондонській школі англійської мови. Правда, в це ніхто не вірить, ось взяв з собою сертифікати (демонструє на камери два сертифікати).</p>
      <p>
        <b>– Бачу рівень «General English»... </b>
      </p>
      <p>– General English та General English Combi. За чотири тижні отримав, мені здається, гарну допомогу в англійській. Я ставив перед собою мету вільніше читати, не тільки бачити титри, але й розуміти фільми або документальні фільми і, звичайно, говорити не настільки варварською англійською, як це вчать в наших школах.</p>
      <p>
        <b>– Скільки коштувало таке задоволення?</b>
      </p>
      <p>– Приблизно півтори тисячі фунтів за тиждень. Це і багато, і мало, тому що це враховуючи харчування та інші речі.</p>
      <p>
        <b>– Останнім часом ваше прізвище частіше з'являється в американському медіапросторі, аніж в українському. Давайте від самого початку розберемося у ситуації, що називають «<a href="https://www.eurointegration.com.ua/articles/2019/11/13/7102978/">Українагейтом</a>». 2016 рік, з'являється «чорна бухгалтерія» Партії регіонів. Що вам відомо про її походження?</b>
      </p>
      <p>– Якщо можна, ми трошки приблизимо події, а потім повернемося до цього питання. О'кей?</p>
      <p>
        <b>– Хочете почати з останніх подій? Гаразд. </b>
      </p>
      <p>– Як виникла поїздка Луценка до Джуліані і що там говорили? Те, про що ви питаєте, це, власне, пов'язані речі. </p>
      <p>За мої часи генеральна прокуратура разом з колегами з МВС, СБУ, ДФС повернули державі 4 мільярди доларів статків, грошима або майном. 4 мільярди доларів. Із них півтора мільярда доларів грошей – злочинної організації Януковича. </p>
      <p>Ще 7 мільярдів доларів цієї ж організації були виведені з України на територію Сполучених Штатів Америки. </p>
      <p>
        <b>– Ці 7 млрд – це гроші особисто Януковича?</b>
      </p>
      <p>– Ні, я формулюю юридично грамотно: це гроші злочинної організації Януковича. Коли ми спецконфіскували півтора мільярда, вони були пропущені через понад 10 різних офшорів, які пов'язані між собою одними й тими ж особами. </p>
      <p>Деякі офшори також були присутніми і у виведенні 7 мільярдів. Це означає, що діяла та ж сама організація, тими ж самими методами, а подекуди й тими ж інструментами. </p>
      <p>Відповідно я звернувся до уповноважених осіб США допомогти нам з розслідуванням цієї справи. Відповіді я не отримав. </p>
      <p>Тоді я звернувся до посольства США з пропозицією організувати мені зустріч з генеральним прокурором США, щоб обговорити це питання. </p>
      <p>У показах Марі Йованович Конгресу є пряма брехня. Вона стверджує, що я хотів цієї зустрічі, але відмовився надати документи про те, що саме я хочу обговорити в Штатах. Я взяв ці документи.</p>
      <p>
        <b>– Бачу, ви підготувалися.</b>
      </p>
      <p>– Я ж розумів, що ми про це говоритимемо. Цей лист датований 28.10.2017 року (показує лист на камеру). І Марі Йованович сказала неправду Конгресу США, коли сказала, що я не надав інформації, з чим я хочу зустрітися з генеральним прокурором США. </p>
      <p>Що означає для України 7 мільярдів доларів, ви, напевно, уявляєте? Якщо півтора мільярда дозволило переозброїти армію, почати будувати дороги, будувати військову інфраструктуру і т. д.</p>
      <p>Тому в мене був національний інтерес і були амбіції досягти результат. </p>
      <p>Я хотів добитися повернення в Україну 7 мільярдів доларів. На жаль, я не знайшов підтримки ні в центральній правоохоронній системі США, ні у посольства.</p>
      <p>
        <b>– А тепер поясніть: навіщо послу говорити неправду про вас? </b>
      </p>
      <p>– Я не знаю, спитайте в неї. Мене просто дуже дивує, як вони вільно поводяться у своїх показах перед Конгресом. </p>
      <p>
        <b>«Джуліані зустрічався з Тимошенко і цікавився, чи не знає вона, яка ситуація навколо Burisma»</b>
      </p>
      <p>
        <b>– Про Джуліані розкажете?</b>
      </p>
      <p>– Так. У мене вичерпалися всі офіційні можливості якось налагодити стосунки із країною, яка є нашим прямим союзником, найголовнішим захисником України, яка найбільше говорить про необхідність посилення боротьби з корупцією. </p>
      <p>Але 7 мільярдів лежать на їхній території. Після цього всього до мене якось завітала Юлія Тимошенко, яка зустрічалася з Джуліані, і, крім іншого, він її спитав, чи не знає вона, яка ситуація навколо компанії «Burisma» в Україні. Юлія Володимирівна, звичайно, сказала: «Та тут в мене знайомий генпрокурор, я все організую». </p>
      <p>Потім вона прийшла до мене і каже: «Якщо ти хочеш, то можна людям допомогти. Якщо що, то моя людина там у Вашингтоні тобі допоможе». Я кажу: «Юлічка, дякую, я якось сам справлюся, я – генеральний прокурор, я не користуюся партійними активістами». </p>
      <p>На цьому все закінчилося. Але, звичайно, я запам'ятав інтерес пана Джуліані.</p>
      <p>
        <b>– Тобто Тимошенко передала вам, що Джуліані хоче зустрітися?</b>
      </p>
      <p>– Усно передала, що вона мала з ним зустріч і він цікавився таким питанням.</p>
      <p>
        <b>– Коли це було?</b>
      </p>
      <p>– Це десь 17-й рік, здається, восени.</p>
      <p>
        <b>– Що було далі?</b>
      </p>
      <p>– Після того до мене приходить один із моїх регіональних прокурорів і каже, що його знайомі передають побажання Джуліані зустрітися зі мною в Нью-Йорку.</p>
      <p>
        <b>– Регіональний прокурор?</b>
      </p>
      <p>– Тепер це відомо – це був тодішній прокурор Криму пан Мамедов. Перед цим він був прокурором в Одесі і там якось познайомився з одним із двох радників Джуліані.</p>
      <p>
        <b>– Фруманом або Парнасом?</b>
      </p>
      <p>– Або Фруман, або Парнас – не знаю, чесно кажучи, з ким він там особисто знайомився.</p>
      <p>Але один із них через Мамедова знайшов контакт, і так пан Джуліані запросив мене на зустріч. Для мене це не було подивом, тому що з паном Джуліані я зустрічався до того. </p>
      <p>
        <b>– Як ви познайомилися з Джуліані?</b>
      </p>
      <p>– У готелі Hyatt під егідою Пінчука була чергова якась міжнародна конференція. І там я зустрівся з паном Соросом і Джуліані. </p>
      <p>Тоді я був новообраним генеральним прокурором, у мене тоді була годинна зустріч і з тим, і з тим. Я розповів загальні речі, що я планую робити на своїй посаді.</p>
      <p>
        <b>– Тобто з Джуліані вас познайомив Пінчук?</b>
      </p>
      <p>– Ні, ми самі познайомилися, але познайомилися на його конференції. Було цікаво, бо Джуліані, крім того, що є знаменитим мером Нью-Йорка, також був федеральним прокурором. Тому в нас вийшла цікава дискусія. </p>
      <p>Коли я отримав від нього це запрошення, я подумав: "Why not?" Чому ні? Можна поспілкуватися з людиною, яка може порадити мені, що робити далі, як просунути й активізувати справу про сім мільярдів.</p>
      <p>
        <b>– На той момент він уже був адвокатом Трампа?</b>
      </p>
      <p>– Так. Але мене цікавило не адвокатство Трампа. Мене цікавила людина, яка знає все про правоохоронну систему США. І насправді, зустріч була присвячена процедурам, тобто у мене було одне питання: як активізувати спільно слідство у справі 7 мільярдів, виведених з України. Те, що його цікавило, я також приблизно здогадувався. Хоча не до кінця.</p>
      <p>
        <b>«З Джуліані ми обмінялися думками про роль Марі Йованович»</b>
      </p>
      <p>
        <b>– Ви не здогадувалися, що він говоритиме про «Burisma»?</b>
      </p>
      <p>– Я ж кажу – не до кінця. Те, що мова буде про «Burisma», я знав. Я не знав, що буде далі. Насправді кілька разів нам не вдавалося зустрітися. Перший раз я хотів приїхати, але сталася справа Савченко, я мусив доповідати парламенту, тому скасував зустріч. Наступний раз запланована зустріч була скасована через справу Саакашвілі, яку я також мав доповідати в парламенті. </p>
      <p>Третього разу я вже долетів аж до Амстердама, але скасували літак з Амстердама до США. Я плюнув, вирішив – напевно, не доля. А потім десь уже після Нового року я знову отримав усне запрошення.</p>
      <p>
        <b>– Запрошення від кого?</b>
      </p>
      <p>– Від Джуліані, передане через прокурора Криму. Взяв відпустку і полетів разом з меншим сином, бо він ніколи не був у Нью-Йорку. Ми пробули там, якщо не помиляюся, 4 дні, із них три дні по декілька годин ми зустрічалися з паном Джуліані в його офісі. </p>
      <p>Жодних всесвітніх змов там не було. Розмова була достатньо зрозуміла. Я сказав моє бачення: от мої документи, от моє звернення, але я ні разу не отримую жодної відповіді. Що мені робити в цій ситуації?</p>
      <p>Він сказав, що у Сполучених Штатах скоро оберуть нового генерального прокурора і після цього треба буде зустрітися з ним, аби очі в очі розповісти деталі, які я можу розповідати тільки в рамках зустрічі з генпрокурором, і вирішити питання про спільне слідство. </p>
      <p>Після Джуліані запитав: «А чому, як ви думаєте, посольство США не хоче вам допомагати?». Ми обмінялися думками про роль Марі Йованович, яка, з моєї точки зору, в Україні, зайняла деструктивну позицію.</p>
      <p>
        <b>– Чому ви критикували Йованович у розмові з Джуліані?</b>
      </p>
      <p>– Вона намагалася контролювати правоохоронну систему України.</p>
      <p>
        <b>– Як саме?</b>
      </p>
      <p>– У рамках офіційної справи СБУ, згідно з наданим українським судом рішенням, ми встановили, що працівники НАБУ офіційно зливають процесуальну документацію в американське посольство. Вони передають їм підозри, інформацію про слідчі дії, довідки про кримінальні провадження, включаючи Burisma. </p>
      <p>
        <b>– Ви хочете сказати, що американське посольство наперед мало інформацію, кому будуть висувати підозру?</b>
      </p>
      <p>– Американське посольство отримало від працівника НАБУ цю інформацію. Я не хочу більше говорити. Я ніколи цього голосно не говорив, бо вважав, що це на радість Кремлю – повідомляти, що американське посольство старається встановити тотальний контроль над правоохоронною системою України. </p>
      <p>
        <b>– Ви зараз хочете сказати, що посольство хотіло контролювати ГПУ? Ваша позиція така?</b>
      </p>
      <p>– Моя позиція в тому, що посольство хотіло контролювати ГПУ так само, як воно контролювало діяльність НАБУ. </p>
      <p>
        <b>«Джуліані спитав, чи не хочу я мати телефонну розмову з Трампом»</b>
      </p>
      <p>
        <b>– Повернемося до Джуліані.</b>
      </p>
      <p>– Пам'ятаєте, була справа про 3 мільйони? Ще до мене пан Шокін розпочав тестування прокурорів, і Сполучені Штати Америки запропонували 3 мільйони доларів технічної допомоги ГПУ для розробки тестів. Будь-яка іноземна допомога реєструється в Україні в Міністерстві економіки і юстиції.</p>
      <p>І було зареєстровано цих 3 мільйони. Бенефіціаром було Міністерство юстиції, а реципієнтом було ГПУ. І, на подив Шокіна, ці гроші вони так і не отримали. </p>
      <p>Тести розробили самотужки, тестування провели у відкритому режимі, але кошти не отримали. І Шокін тоді <a href="https://www.pravda.com.ua/news/2016/03/16/7102299/">порушив справу про нецільове використання</a> цих коштів. Потім стало відомо, що посольство вирішило заплатити їх одній із міжнародних громадських організацій. Була достатньо серйозна ситуація. </p>
      <p>Але я отримав офіційно лист від пана (Джорджа) <a href="https://www.pravda.com.ua/news/2019/11/8/7231330/">Кента</a> про те, що вони, як власники коштів, вважають за краще направити їх не ГПУ. У цій ситуації я був, можливо, не згоден з їхньою оцінкою – бо якщо люди пообіцяли комусь дати гроші та ще й зареєструвалися в державних інституціях, то підставляти реципієнта якось не дуже добре. Але, з юридичної точки зору, власником грошей були Сполучені Штати, а якщо вони не вважають себе потерпілими, то і справи немає. Я її закрив. </p>
      <p>
        <b>– І що Джуліані?</b>
      </p>
      <p>– Він якраз мене запитав: «Чи вам відомо про те, що 3 мільйони не дійшло до ГПУ?» Я йому розповів цю ситуацію.</p>
      <p>
        <b>– Не ви йому розповіли цю історію, а він вас запитав?</b>
      </p>
      <p>– Він мене запитав. Я вам потім поясню, звідки це все. Потім ще декілька було питань.</p>
      <p>
        <b>– Зачекайте. Кажуть, що під час цієї розмови, коли ви з ним говорили, до вас <a href="https://www.eurointegration.com.ua/articles/2019/11/5/7102655/">підключався Трамп</a>...</b>
      </p>
      <p>– Сам заходив у кімнату і навіть записував за мною у блокнот (посміхається). Звичайно, що ні!</p>
      <p>
        <b>– І не дзвонив до Джуліані при вас?</b>
      </p>
      <p>– Хто дзвонить до Джуліані, я не контролюю, але точно на столі не лежало ніякого телефона і звідти президент Сполучених Штатів Америки не керував процесом. </p>
      <p>Я абсолютно спростовую це, у мене не було жодних контактів з паном Трампом. </p>
      <p>
        <b>– І ви їх не шукали?</b>
      </p>
      <p>– Ні, не шукав. Я вам більше того скажу: в кінці розмови пан Джуліані спитав, чи не хочу я мати телефонну розмову з Трампом. Я сказав, що ні. Він був дуже здивований. Я сказав: «Дивіться, буде офіційний візит – я із задоволенням зустрінуся. По телефону я не дуже добре говорю англійською і не дуже добре розумію швидку американську вимову. Тому, я вважаю, понтів мені не треба. А справі це зараз нічим не зарадить». </p>
      <p>Під час Майдану я відмовився від розмови з Байденом, тоді віцепрезидентом. А зараз відмовився з Трампом, бо, дивіться, я ніколи не «гуляв за понтами». Йдеться про роботу. </p>
      <p>Я запитував Джуліані, як процедурно зрушити справу. Те, що цікавить мене, я надіюся, і Україну – 7 мільярдів. Він питав мене те, що цікавило його, але знову ж таки, не конкретні, там, кримінальні провадження – я б ніколи цього не розказав. Він запитував загальновідому інформацію.</p>
      <p>
        <b> – Про що конкретно Джуліані вас запитував?</b>
      </p>
      <p>– Далі він перейшов до справи «Burisma». До цього я був, звичайно, готовий і пояснив йому те, що я ніяк не можу пояснити Україні, навіть "Українській правді", яка регулярно пише про ГПУ як головного винуватця цих справ. Скільки я вам не доводив, що ця справа знаходиться в НАБУ…</p>
      <p>Отже, ситуація була така: ще генпрокурор Ярема в 14-му році порушив справи проти компанії «Burisma». Після цього, уже при Шокіні, ці справи групувалися в три ключові напрямки. </p>
      <p>Перший: стаття 191 і 365 – зловживання посадовими особами задля розкрадання. Це про те, як підлеглі міністра екології Злочевського видали ліцензії компанії Злочевського в невстановленому законом порядку. Ймовірно, він зловживав своїм міністерським положенням, щоб його підлеглі в незаконний спосіб видали ліцензію його ж фірмі. Це найбільш суттєва справа і за неї загрожує до 12 років тюрми. </p>
      <p>Друга справа, будемо її називати «про відмивання коштів і про несплату податків». Йшлося про те, що компанія «Burisma» занижувала прибуток, щоб не платити 30% податків з прибутку. Як занижували? Через фіктивні компанії – скидали гроші на неіснуючі послуги. Таким чином з доходу ставало менше прибутку і податків платилося набагато менше. </p>
      <p>І третя справа – про відмивання персонально Злочевським ще задовго до приходу Хантера Байдена в компанію «Burisma». Тобто йшлося про те, що він у Лондоні мав, якщо я не помиляюся, 35-36 мільйонів доларів, які він отримав з продажу певного майна. </p>
      <p>Вважалося, що вони незаконні, відмиті, і навколо цього також відбувалися дії. Дії відбувалися настільки погано, що працівники ГПУ часів Шокіна якось «дуже випадково» надали <a href="https://blogs.pravda.com.ua/authors/leschenko/54f03cdf210a6/">довідку адвокатам Злочевського</a>, що у нього немає підозри – це був перший аргумент у Лондонському суді. А потім «дуже випадково» не встигли перекласти відповідь англійським колегам.</p>
      <p>
        <b>– Ці люди ще працюють в ГПУ?</b>
      </p>
      <p>– Уже працюють.</p>
      <p>
        <b>– Що значить «уже»?</b>
      </p>
      <p>– При мені не працювали. Ось. І в результаті Лондонський суд, розглянувши справу і ці дві бумажечки, визнав Злочевського невинним, наші британські правоохоронці-колеги заплатили ще і видатки судового процесу.</p>
      <p>
        <b>– Ви натякаєте на Віталія Каська чи на кого?</b>
      </p>
      <p>– Не знаю, на що ви натякаєте, бачте, розказую про британських колег. </p>
      <p>У грудні 2015 року Шокін чомусь вирішив перекинути ці 2 справи в НАБУ. Згідно з підслідністю, це, з моєї точки зору, було невірне рішення, але він віддав першу справу, про зловживання міністра Злочевського, і другу справу, про відмивання. </p>
      <p>НАБУ дуже недовго розслідувало ці справи. Одну з них повернули назад в ГПУ, а другу, про ймовірні зловживання міністра Злочевського, закрили без будь-яких слідчих дій. Я кажу "без будь-яких слідчих дій" зі слів Холодницького, бо я не маю доступу до їхніх матеріалів. </p>
      <p>Але ключова справа була закрита. Зрештою таким чином, на час мого приходу у нас залишилося напівживі 2 справи – податки і відмивання. Справу податків ще до зустрічі з Джуліані ми, як я вважаю, успішно завершили. Ми змусили компанію заплатити повну суму недоїмки до бюджету, а також встановлені законом штрафні санкції. </p>
      <p>Це був найбільший платіж по недоїмці в бюджет за часи незалежності України – <a href="https://www.pravda.com.ua/articles/2017/12/6/7164490/">180 мільйонів гривень.</a> </p>
      <p>Було дуже важко пояснити навіть вам, а Джуліані тим більше, чому після цього справа була закрита. Згідно з українським законодавством, в разі сплати недоїмки до бюджету справа закривається за рішенням суду. Для будь-якого американця – це нонсенс, ви знаєте, що несплата податків у них – один з найважчих злочинів, і <a href="https://www.pravda.com.ua/news/2019/03/13/7209096/">Манафорт</a> вам у приклад. Але в нас законодавство таке: якщо кошти заплачені, суд розглядає це і приймає рішення про закриття справи. Саме так і відбулося. </p>
      <p>
        <b>– Петро Порошенко міг допомагати Злочевському? Ви кажете, що Шокін передавав справи до НАБУ. Він міг впливати тоді на Шокіна?</b>
      </p>
      <p>– А ви вважаєте, що передача в НАБУ – це допомога Злочевському? </p>
      <p>
        <b>– Ви ж знаєте, що в Порошенка нормальні відносини зі Злочевським. Ви не можете цього не знати. </b>
      </p>
      <p>– Не знаю.</p>
      <p>
        <b>– Але ви знаєте, наприклад, про зустріч Кононенка зі Злочевським.</b>
      </p>
      <p>–  З «Української правди» дізнався. Але, знову ж таки, я не впевнений, що це пов'язано з будь-якими кримінальними справами, бо, наскільки я розумію, йшлося про постачання газу на якийсь із київських заводів. </p>
      <p>Дивіться, я не збираюся зараз щось приховувати. Я вважаю, що Кононенко вчинив неправильно, я би сказав навіть перейшов через червону лінію в таких розмовах. Якщо людина знаходиться під розслідуванням, домовлятися такій близькій до президента людині з ним про поставки газу з його компаній, м'яко кажучи, некоректно. </p>
      <p>Але я не бачу в цьому складу злочину. Мало того, якщо я його бачу, то це до НАБУ, будь ласка, це їхня підслідність. Я свою роботу зробив. </p>
      <p>Ми стягнули з «Burisma» найбільші штрафи в історії України на той момент. І друге, я можу вам повідомити, ми не спускали з них очей ще наступний рік, і в результаті вони настільки були навчені цим гірким досвідом, що заплатили податків набагато – здається, на третину – більше, ніж в попередній період, при тому, що обсяг газу був той самий.</p>
      <p>
        <b>– Що Джуліані питав про «Burisma»?</b>
      </p>
      <p>– Те, що я вам розповідаю. Що є три справи, одна з них похоронена в НАБУ. </p>
      <p>Поговоривши про це, він мене спитав, чи знаю я, що Хантер Байден, син ексвіцепрезидента США, був у борді «Burisma». Я, звичайно, був до цього готовий, дістав таку саму бумажечку – достатньо клікнути на комп'ютері і побачити весь борд «Burisma». </p>
      <p>Там знаходяться такі відомі люди, як мій друг Олександр Кваснєвський, Хантер Байден, Девон Арчер, Алан Аптер. Він сказав: «А як ви думаєте, проти них може бути порушена справа в Україні?». Я відповів: «Ні, звичайно, я не бачу, де вони могли порушити закон». </p>
      <p>У нашій країні будь-яка виплата членам спостережної ради є законною. Ну, мене дійсно дивують розміри цих плат. Вони незвично великі навіть у порівнянні із західними компаніями.</p>
      <p>
        <b>– 200 тисяч на місяць?</b>
      </p>
      <p>– Я не називав цифру.</p>
      <p>
        <b>– Чи коректна цифра, яку я називаю?</b>
      </p>
      <p>– Скажу так – досить великі суми. Там було два платежі в місяць. Але будь-яка компанія може платити членам своєї спостережної ради будь-які кошти, які вона вважає за потрібне. Це її право, це не є порушенням українського закону. </p>
      <p>Ба більше, ця компанія зареєстрована на Кіпрі, а проплати йдуть через Латвію. Які питання до України? </p>
      <p>Після цього він дістав з посмішкою свій телефон, пан Джуліані, і включив мені тепер усім відомий запис, який мене шокував. Коли пан Джо Байден, сидячи в кріслі отак, як я перед вами, розказує, як він легко <a href="https://www.pravda.com.ua/news/2018/01/24/7169396/">навчився вирішувати питання</a> в Україні. Це не дослівний переклад. Я так, по пам'яті, кажу.</p>
      <p>
        <b>– Я пам'ятаю, як він це сказав.</b>
      </p>
      <p>– Здається, він сказав «managing», тобто, ну, як би, знайшов, як управляти проблемами. І каже: «Одного разу я привіз їм 1 мільярд… Я йому кажу: «Треба зняти вашого генерального прокурора». І Порошенко почав розповідати щось, я йому сказав: «У тебе<a href="https://www.pravda.com.ua/news/2018/01/24/7169396/"> є 6 годин</a>, я лечу назад: або зняття, або мільярд». </p>
      <p>Чесно, для мене це був шок. Я не думав, що хтось так може себе вести з главою незалежної держави та ще й в часи війни і будучи союзником.</p>
      <p>
        <b>– А ви раніше не бачили цього відео?</b>
      </p>
      <p>– Не бачив. І Джуліані з хитрою посмішкою питає мене: «Ну, містере прокурор, що ви про це скажете? Він себе задокументував?» Я кажу: «It seems to me, yes» – здається мені, що так. </p>
      <p>Бо, розумієте, одна справа тиснути на когось, а інша справа потім цим хвалитися. Причому в такій справі. </p>
      <p>Він каже: «Ну, а проти цього ви готові порушити справу?» А я кажу: «Ні, не готовий». Тому що, якщо тут має місце перевищення своїх повноважень американським топ-чиновником, то це не підслідність України. </p>
      <p>
        <b>– Джуліані хотів, щоб ви порушили кримінальне провадження в Україні?</b>
      </p>
      <p>–  Він мене питав, цікавився, чи є тут наша підслідність. Я і відповів: ні. Якщо це є, то це має бути справа, порушена у вас щодо вашого чиновника. А далі вступає міжнародна правова допомога. </p>
      <p>У рамках цієї справи Америка чи будь-яка країна має два варіанти дій: перший – надіслати нам запит, такий, як я вам показував, request. </p>
      <p>Ну, наприклад, у <a href="https://www.pravda.com.ua/articles/2012/09/13/6972637/">справі Лазаренка</a> ми кожного місяця отримуємо запит Сполучених Штатів Америки і проводимо допити, обшуки, експертизи до сих пір і достатньо активно, щомісяця. Особливо це активізувалося з жовтня минулого року. </p>
      <p>А можна створити спільну слідчу групу JIT – Joint Investigation Team, як ми це зробили, наприклад, <a href="https://www.eurointegration.com.ua/news/2019/06/19/7097509/">з Нідерландами у справі MH17</a>.</p>
      <p>І тоді вся наша інформація стає спільною інформацією, вся ваша інформація також стає спільною інформацією. І це набагато швидше і ефективніше. </p>
      <p>Але української юрисдикції я тут не бачу.</p>
      <p>
        <b>У «чорній книзі» ПР навпроти прізвища Манафорта стоїть сума і підпис діючого народного депутата України</b>
      </p>
      <p>
        <b>– Що далі відбувалося?</b>
      </p>
      <p>– Було багато різних уточнень, після цього – я вам розповідаю про всі три дні, це не значить, що це ішло дуже швидко. Тільки на те, щоб пояснити американцю, що, заплативши недоїмку до бюджету, можна не сісти в тюрму, у мене пішло, напевно, години півтори. </p>
      <p>Після цього він сказав: напевно, ви праві, і створення спільної слідчої групи – це є найкращий варіант. </p>
      <p>Потім він каже: «А що вам відомо про <a href="https://www.pravda.com.ua/news/2019/10/4/7228177/">втручання українців у американські вибори 2016 </a>року?». Тут я також був готовий. Дістав ще одну бумажечку (показує папір, на якому видруковано пост <a href="https://blogs.pravda.com.ua/authors/leschenko/">Сергія Лещенка</a> у Facebook). </p>
      <p>Сергій Лещенко в серпні 2016 року пише в себе в Facebook – це якраз ми підходимо до вашого першого питання про «чорну книгу»: «Наше разоблачение коррупционных связей Манафорта и Януковича на второй полосе в главной газете международных деловых кругов Financial Times. Я не хочу показаться нескромным, но еще никогда об Украине не писали в таком контексте. Как отмечает газета, перспектива победы Трампа подстегнула нас сделать то, что не делали никогда ранее, хоть и не прямо, но повлиять на выборы президента США». </p>
      <p>І це пише не журналіст, це пише народний депутат, державний службовець. </p>
      <p>
        <b>– Ви так само Джуліані показували пости Лещенка?</b>
      </p>
      <p>– Ні, це не показував. Про що це йшлося? Йшлося про те, що якось в 2016 році зранку до офіцера Служби безпеки України пана Трепака потрапила так звана чорна бухгалтерія, або, як американці кажуть, «чорна книга» Партії регіонів. </p>
      <p>Пан Трепак каже, що йому передала його консьєржка. На питання, як ця консьєржка виглядає, каже, що вона йому просунула під двері. Ну, я бачив цю «книгу», вона, чесно кажучи, під двері не просовується, але о'кей. </p>
      <p>Так буває, що люди з конфіденційних джерел отримують важливі документи. Пан Трепак вчинив, як належить офіцеру і юристу. Він відніс її в НАБУ, оголосив про це і застеріг проти розголошення її змісту. Це дуже важлива деталь. Через деякий час ці документи були оприлюднені у вас в «Українській правді», а потім в американській пресі.</p>
      <p>
        <b>– Так.</b>
      </p>
      <p>– Далі пан Холодницький офіційно забороняє розголошувати ці матеріали. І попри цю заборону прокурора пан Ситник на запитання американського журналіста підтверджує: «Так, Манафорт є в тих списках». Знаючи те, що прізвище є, а підпису немає. </p>
      <p>Тепер я вже можу вам сказати – навпроти прізвища Манафорта стоїть сума і підпис діючого народного депутата України, що встановлено експертизою.</p>
      <p>
        <b>– Якого?</b>
      </p>
      <p>– Не скажу.</p>
      <p>
        <b>– Цей нардеп у <a href="http://www.pravda.com.ua/articles/2019/07/9/7220369/">фракції ОПЗЖ</a>? </b>
      </p>
      <p>– Я вам сказав те, що можу сказати. Але було відомо, що підпис там точно не Манафорта. Тим не менше, Ситник це зробив. </p>
      <p>А потім (я вам переповідаю зі слів Холодницького) Холодницький спитав у Ситника: «Навіщо ти це зробив?». Він каже: «Я дуже хочу допомогти Гілларі». Направду, кожен може вболівати за будь-якого політика, навіть за кордоном. Але ті, хто мають офіційні посади, напевно, мають гальмувати в своїх публічних симпатіях, а тим більше в діях на користь когось. </p>
      <p>Далі – більше. Я дуже здивувався, але моя пресслужба показує мені відео одного з маленьких телеканалів, де Ситник прямо заявляє, що Трамп проросійський, а Гілларі нам, Україні, дуже потрібна. </p>
      <p>А потім, як ви знаєте, набагато пізніше, на Рівненському мисливському господарстві взагалі в якості Чичикова розповідає місцевим тубільцям про те, як він керує всесвітом і взагалі розказує: «Трамп, напевно, для американців класний, но для нас Гілларі була б хорошою». </p>
      <p>Тому кажу Джуліані: «Дивіться, я не знаю, як це трактувати, чи це є втручання серйозне у вашу виборчу кампанію, чи ні». Він каже: «Звичайно, що серйозно, тому що в гарячий момент кампанії раптом виток з правоохоронних органів України призвів до величезного скандалу і відставки керівника кампанії Трампа. А про це ви можете відкрити справу?». </p>
      <p>Кажу: «Ні, і про це також не можу, тому що в нас немає такої кримінальної статті «за втручання в іноземні вибори». Тому, якщо ви вбачаєте в цьому порушення ваших американських законів, порушуйте справу, і діємо так, як я розповів – через request, через запити або через спільну группу».</p>
      <p>
        <b>«Порошенко не знав, що я поїхав до Джуліані»</b>
      </p>
      <p>
        <b>– Чим ваші розмови закінчилися?</b>
      </p>
      <p>– Останнього дня в кінці цих розмов пан Джуліані сказав мені: «Напевно, ви праві, і я думаю, що найкращий вихід – це дочекатися обрання нового генерального прокурора Сполучених Штатів і організувати вам зустріч. Після цього ви можете обговорити з ним все, що ми з вами говорили, але більш детально, як прокурор з прокурором, уже з певними юридичними факторами і доказами, та створити спільну слідчу групу. Ми вважаємо, що це б було найкраще, мені так здається». </p>
      <p>Я сказав: «Мені також це здається, тільки при одній умові. Дивіться: 7 мільярдів зайшло з України в Сполучені Штати в рамках ймовірної злочинної діяльності Януковича і його ОПГ. Давайте зробимо спільну справу: про розкрадання та інші кримінальні злочини в Україні, скоєні Януковичем та його підлеглими. </p>
      <p>В рамках цієї великої справи ми можемо спільно вирішувати ті питання, які цікавлять ту чи іншу сторону в рамках юрисдикції. Бо, наприклад, Україна не може вирішувати питання американських службових осіб і вона не може розглядати ймовірне втручання у ваші вибори. Це ваша компетенція, але в рамках спільної групи ми можемо цим займатися». </p>
      <p>Він сказав: «Great!» – класно. На цьому ми розійшлися, і якщо ви мене спитаєте, то я вам скажу, я до сих пір не розумію, чому вони цього не зробили. </p>
      <p>
        <b>– Ви ж так з прокурором і не зустрілись?</b>
      </p>
      <p>– Для мене це абсолютна загадка. Через декілька місяців був обраний новий генеральний прокурор Сполучених Штатів. Я декілька разів передзвонювався з помічниками чи радниками Джуліані із запитанням: "Так буде чи не буде зустріч"? </p>
      <p>Зрештою вони сказали, що зустріч неможлива, поки я не найму якусь компанію лобіювати цю зустріч, бо, мовляв, такий закон у США. І навіть запропонували мені таку компанію. Я сказав, що я генпрокурор України і не заплачу ні копійки. Вони кажуть: «Ми хочемо хоч символічно». Я кажу: «Ні копійки. Я не поїду за гроші на будь-яку зустріч». </p>
      <p>Тоді вони кажуть: «Ну, це неможливо інакше». Кажу: «Окей. Хай тоді ваш генпрокурор приїжджає до мене. Я безплатно прийму. Ні, давайте в третю країну поїдемо, якщо потрібно. Я не буду платити кошти за будь-яку зустріч!» </p>
      <p>
        <b>– Виходить, що Джуліані вас використав?</b>
      </p>
      <p>– Що значить використав?</p>
      <p>
        <b>– Ви йому дали всю інформацію.</b>
      </p>
      <p>– Ця інформація, яку я сьогодні вам розповів, знаходиться вся на сторінках "Української правди" тільки в роздробленому вигляді. Її треба просто зібрати. </p>
      <p>
        <b>– Ви намагалися через нього «збивати» Марі Йованович?</b>
      </p>
      <p>– Тут ще один цікавий момент. Коли я говорив, його колеги постійно підносили йому, як у нас кажуть, «папочки», вони кажуть «файли». Таких файлів було багато. Я думаю, що він був дуже добре готовий до моєї розмови. Тепер вже точно знаю, що він мав серйозну розмову з Шокіним до цього і ще з багатьма українськими громадянами. </p>
      <p>Тому, коли ми говорили про пані Йованович, я помітив у нього і його команди дуже негативне до неї ставлення. Дійшло навіть до того, що вони мені продемонстрували лист за підписом держсекретаря США про її зняття ще за рік до нашої зустрічі. І цей лист, за його словами, «загубився» і до президента США так і не потрапив. Це з його слів. </p>
      <p>Він мені показував копію цього листа, фото, показував, як вони вручають копію своєму президенту. Тобто розмови про те, що я хотів "збивати" Йованович, безглузді. </p>
      <p>У мене дійсно з нею не склалися відносини. Це єдиний посол західних країн, а тим більше США, з яким у мене не склались відносини.</p>
      <p>
        <b>– Петро Олексійович знав, що ви зустрічаєтесь з Джуліані?</b>
      </p>
      <p>– Ні, він не знав, що я поїхав. Але я доповів йому про результат оцієї зустрічі, навіть більше, ніж вам. На першій зустрічі з обраним президентом Зеленським так само доповів.</p>
      <p>
        <b>«Помічники Джуліані декілька разів приїжджали в Україну. У кінці хотіли потрапити до Зеленського, я сказав, що тут я нічим допомогти не можу»</b>
      </p>
      <p>
        <b>– Давайте по-чесному: на зустрічах з Джуліані ви намагалися заручитися підтримкою американців, щоб вони вас все-таки підтримали...</b>
      </p>
      <p>– Мене?</p>
      <p>
        <b>– ...як генерального прокурора, і щоб вони лобіювали вас перед президентом Зеленським.</b>
      </p>
      <p>– У мене немає якихось доказів, але прошу просто повірити. </p>
      <p>Я йшов у Генпрокуратуру на півтора року, я багато про це заявляв. Мене за це критикували, і в тому числі американці, казали, що я не повинен так говорити, бо, мовляв, це розслабляє і ГПУ. </p>
      <p>Я трошки промахнувся, бо всі внутрішні процеси я завершив через два роки. </p>
      <p>Останній рік я себе примушував ходити на роботу, я скрипів зубами кожного ранку, коли прокидався і мав іти в ГПУ. </p>
      <p>На той момент склалася ситуація, коли парламент не хотів навіть на міліметр допомогти нам. Ну, наприклад, нам треба було, щоб парламент продовжив право заочного засудження. </p>
      <p>Якщо не помиляюся, шість разів це просив і шість разів не голосували не тільки «Самопоміч», Опоблок, «Батьківщина», ну, щоб, не дай Бог там, Луценко не став успішним, а, можливо, Порошенку це чимось допоможе, але навіть БПП. </p>
      <p>Навпаки, парламент приймав закони, які просто зв'язували руки, ноги слідчим, і не тільки прокуратурі. Я ходив на роботу, в якої вже була mission impossible – місія неможлива. Без законодавчої допомоги генпрокурор у нашій країні – просто хлопчик для биття. </p>
      <p>
        <b>– Так а нащо ви трималися за посаду?</b>
      </p>
      <p>– А як ви собі уявляєте скинути її? І що?</p>
      <p>
        <b>– Нехай собі вибирають нового генпрокурора.</b>
      </p>
      <p>– А вам не здається, що заслужена <a href="https://www.pravda.com.ua/articles/2019/10/9/7228610/">подяка Авакову</a> мала би бути не тільки Авакову – за чесні вибори? Вам не здається, що без об'єктивної позиції прокуратури, а не тільки поліції, ми би не провели чесних і відкритих виборів? </p>
      <p>Так, я собі стиснув зуби і сказав: «Я все рівно буду, не віддам цього «окопу» для тих, хто може використовувати ГПУ в старих методах». І в нас були класні вибори.</p>
      <p>
        <b>– Ви самі згадали Авакова. <a href="https://www.pravda.com.ua/news/2019/11/4/7230992/">Джуліані зустрічався з Аваковим</a>, він також зустрічався з Юлією Тимошенко. Може, ви знаєте, про що вони говорили?</b>
      </p>
      <p>– Навіть якби й знав, то не сказав би. Я не маю такої манери, на відміну від цих діячів у Конгресі, переповідати чужі розмови, а тим більше, коли ти на них не був. </p>
      <p>У мене насправді ще одна була зустріч – в березні чи в лютому. У Варшаві пан Джуліані брав участь у якійсь енергетичній конференції, ми ще раз зустрілися побіжно, буквально пів години, можливо, годину. </p>
      <p>Ще раз те саме, нічого не змінилося. І більше мова йшла про перспективи політичного процесу в Україні. Який кандидат має більше шансів, хто може виграти і таке інше. Чисто таке, як ми завжди говоримо на будь-яких політичних посиденьках. На той момент я не вгадав, я думав, що у другому колі буде Порошенко і Тимошенко. </p>
      <p>Поговорили про це і на тому й закінчилось. Власне, я ніколи не мав телефона Джуліані, я й зараз його не маю і ніколи йому не дзвонив. Він запропонував, щоб ми контактували через його радників чи помічників, оцих двох. </p>
      <p>
        <b>– Фрумана і Парнаса? </b>
      </p>
      <p>– Так, вони російськомовні, тому це, можливо, трошки легше з перекладом на англійську. Але в принципі також ніяких особливостей ми з ним не мали. </p>
      <p>Вони декілька разів приїжджали в Україну, зустрічалися з іншими посадовцями українськими. В кінці <a href="https://www.pravda.com.ua/news/2019/10/27/7230220/">хотіли потрапити до Зеленського</a>, я сказав, що тут я нічим допомогти не можу. </p>
      <p>
        <b>– А як це виглядає? «Допоможіть нам: чи можна організувати зустріч?»</b>
      </p>
      <p>– «Чи можна організувати зустріч»? В Україні ж нема лобізму, тут безплатно це робиться.</p>
      <p>Я кажу: «Вибачте, я, звичайно, знаю новообраного президента і знаю його команду, але це буде некоректно, коли я буду пропонувати якісь зустрічі». Я порадив, до кого звернутися, і вони пішли.</p>
      <p>
        <b>– До кого?</b>
      </p>
      <p>– Ну, ви ж іще, слава Богу, не представник Джуліані. Навіщо вам це знати? </p>
      <p>
        <b>– Ваше право не відповідати. Ви готові давати свідчення у Конгресі?</b>
      </p>
      <p>– Прийде запрошення, будемо вирішувати. Поки що ніхто про це не питає. Запитають – відповімо.</p>
      <p>
        <b>– Ви для виступу у Конгресі підтягували свою англійську?</b>
      </p>
      <p>– Ні. Не впадайте в цю теорію змов. </p>
      <p>
        <b>– Ви не відчуваєте, що, можливо, несвідомо ви втягли Україну в «<a href="https://www.eurointegration.com.ua/articles/2019/11/13/7102978/">Українагейт</a>»?</b>
      </p>
      <p>– Тобто ви вважаєте, що це я використав документи правоохоронних органів у ході президентських виборів США на користь конкретного кандидата?! Задайте це запитання своєму колезі Сергію Лещенку. </p>
      <p>
        <b>– Він і ваш колишній колега.</b>
      </p>
      <p>– Але всі публікації йшли через вас.</p>
      <p>– І ви маєте <a href="https://blogs.pravda.com.ua/authors/lucenko/">власний блог на УП</a>.</p>
      <p>– Так, але тільки чомусь при цьому вважаєте, що те, що робив Лещенко, (Дар'я) Каленюк, (Віталій) Шабунін і вся інша гвардія Демократичної партії США, включно з Ситником та іншими – це норма! А коли я змушений говорити правду, щоби захистити національні інтереси, то я вже порушую якісь правила! </p>
      <p>
        <b>«Я відмовляв Порошенка вдруге йти на вибори, це правда»</b>
      </p>
      <p>
        <b>– Перейдемо до українських політиків. Ви сьогодні з Порошенком спілкуєтесь?</b>
      </p>
      <p>– Сьогодні ні, але загалом так (сміється). Здається, позавчора говорили.</p>
      <p>
        <b>– Про що ви зараз розмовляєте?</b>
      </p>
      <p>– Про те, що і завжди говорив. Я викладаю моє бачення того, що відбувається в Україні, і моє бачення правильних і не зовсім вірних його підходів. Я маю таку розкіш, як критикувати Порошенка в будь-який час, починаючи з 2005 року по сьогодні. </p>
      <p>
        <b>– До речі, правда, що ви відмовляли його йти на вибори президента?</b>
      </p>
      <p>– Правда. Я вважав, що шанси виграти є мізерними, а його програш ставить під сумнів всенародну підтримку курсу на Європу і НАТО, яку задекларував Майдан. Наразі, на жаль, так і сталося.</p>
      <p>
        <b>– А якби він не пішов, що змінилося б електорально?</b>
      </p>
      <p>– Можливо б, щось змінилося. Ці вибори були достатньо маніпулятивними з обох боків...</p>
      <p>
        <b>– Маніпуляції завжди присутні у політиці. </b>
      </p>
      <p>– Вибачте, поліція достатньо радикально <a href="https://www.pravda.com.ua/articles/2019/02/27/7207912/">упередила будь-які сітки</a> БПП. Не знаю, вони були, не були, але принаймні вони не спрацювали. А ГПУ достатньо радикально унеможливила розгорнуту діяльність <a href="https://www.pravda.com.ua/articles/2019/03/7/7208644/">розгорнутої сітки «Батьківщини»</a>. Ну, це ж правда. І, відповідно, вибори пройшли в достатньо законному руслі. </p>
      <p>Тепер стосовно того, що було. Насправді на Україну все ще сильно впливає пропаганда Москви. І ви як медійник не можете цього відкинути. На це наклалася серйозна ультракритична позиція одного з національних каналів, який знищував персонально Порошенка. </p>
      <p>
        <b>– Ви про «1+1» зараз?</b>
      </p>
      <p>– У тому числі і в першу чергу. Причому часто достатньо незначні епізоди видавалися як вселенська зрада. </p>
      <p>Я вважаю, що вибори були мобілізовані штучною ненавистю до Порошенка на базі існуючої реальної бідності і втоми від війни. </p>
      <p>І в тому, що «1+1» зайняв таку позицію, є вина й самого Порошенка. В нього були, скажімо так, дії, які дали Коломойському моральне право так вчиняти. Скільки б не підтримували інші канали Порошенка, ніщо не замінить «1+1», який є базовим телеканалом для «помаранчевого» виборця. </p>
      <p>Стало зрозуміло, що йому важко буде виграти, а методи його кампанії, особливо першого туру, були слабенькими, м'яко скажу. </p>
      <p>І лише в другому турі, коли він пішов до людей, він став тим Порошенком, за якого я голосував на попередніх виборах. Але було пізно. </p>
      <p>Я завжди мав право критики, а як генпрокурор і на слово "ні". Я відмовив уже двом президентам, наприклад, в арешті телеканалів. Також нормально. </p>
      <p>
        <b>– Який вас канал Порошенко просив арештувати?</b>
      </p>
      <p>– Я відмовив обом президентам в арешті різних телеканалів. </p>
      <p>
        <b>– І Зеленському?</b>
      </p>
      <p>– І Зеленському також. При інших президентах я генпрокурором не працював. </p>
      <p>
        <b>– Про які канали ми зараз говоримо?</b>
      </p>
      <p>– Я думаю, що все добре, тому який сенс робити рекламу каналам? </p>
      <p>З моєї точки зору, будь-які наїзди, тим більше арешти, зміни власників, передача управління крупних телеканалів, інакше як за державною зрадою є неможливим.</p>
      <p>
        <b>– Тобто я правильно розумію – Порошенко хотів арешту «плюсів», а Зеленський хотів арештувати «112 канал»? </b>
      </p>
      <p>– Рома, ти вже на півдорозі до генпрокурора. Розумієш майже правильно, залишилося лише відновити закон про те, що генпрокурором можна бути без юридичної освіти (сміється). </p>
      <p>
        <b>«У ході виборів Зеленський був у гостях у мене вдома. У нас нормальні людські відносини»</b>
      </p>
      <p>
        <b>– Чому ви не пішли на парламентські вибори в складі «Європейської солідарності»?</b>
      </p>
      <p>– Тому що я мав забезпечити законність не тільки президентських, а й парламентських виборів. </p>
      <p>
        <b>– А не через те, що хотіли відмежуватися від Порошенка?</b>
      </p>
      <p>– Цікаве відмежування, коли дружина балотується в «ЄС».</p>
      <p>
        <b>– Дружину можна попросити піти у список, щоб не посваритися з Порошенком. </b>
      </p>
      <p>– Ні, у нас інші відносини. Знову ж таки, не живіть міфами. Дивіться, я сиджу перед вами практично відкритий. У деяких моментах я кажу «стоп». Але я вам не брешу. Я вас запевняю: я вам не брешу.</p>
      <p>Тому, коли ви мене запитуєте, я вам відповідаю: я вважав за необхідне, стиснувши зуби, добути до того моменту, коли буде обраний новий президент і новий парламент. </p>
      <p>Тези про те, що я хотів залишитися генпрокурором в президентському, тим більше новому парламенті, є просто сміховинними. Я останній рік ледве працював з тим парламентом. Я дуже стомився і єдине, що мене тримало – забезпечити законність виборів. </p>
      <p>
        <b>– Ви із Зеленським колись дружили, правда? </b>
      </p>
      <p>– Так. Я вважаю, що в мене й зараз нормальні людські стосунки. Давайте знову ж таки розділяти людські і службові стосунки. Так часто буває. Наприклад, улюблений ваш приклад. Я ніжно люблю Юлію Володимирівну, я вам серйозно кажу. </p>
      <p>
        <b>– А вона вас?</b>
      </p>
      <p>– Вона – трошки по-іншому. (посміхається) Дуже люблю, по-людськи, і там, де це можливо, намагаюся її захистити.</p>
      <p>
        <b>– А із Зеленським що? </b>
      </p>
      <p>– А от із Зеленським якраз це й проблема. Я з тюрми, пам'ятаю, коли отримав дозвіл дзвонити, один з перших десяти дзвінків був Зеленському. </p>
      <p>Я йому подякував, бо насправді на той момент «Квартал» був, мені здається, таким позитивним до мене, попри все. Наприклад, коли відкривався перший «Квартал» після мого арешту, вони говорили: «Спасибо всем, кто пришел. Особенно спасибо всем, кто не смог прийти. Юрия Витальевича нету». Це багато коштувало в ті часи. </p>
      <p>На той момент проти режиму Януковича виступав тільки «95 квартал», не дуже сміливо, але виступав. І більше ніхто.</p>
      <p>І за це я їм дякував. З іншого боку, я тоді, скажімо так, висловив своє негативне бачення до мультфільму «Сказочная Русь». Юлю вони там зображали в аморальному такому вигляді. </p>
      <p>Тобто коли жінка сидить у тюрмі, сальні сексуальні шутки, з моєї точки зору, є табу. Чесно кажучи, напевне, після тієї розмови у нас тріщина пішла в наших відносинах. Бо потім багато кварталівських номерів стали такими – політично кілерськими. Може, згадаєте, що вони робили з Яценюком? «<a href="https://www.youtube.com/watch?v=frgCyfoHgQ8">Перевозчик</a>», здається, називалось це?</p>
      <p>
        <b>– Яценюк мені колись про це говорив.</b>
      </p>
      <p>– Це просто атас. Потім ще декілька. Потім я вже не мав часу дивитися, бо був у ГПУ. </p>
      <p>Ми зустрічалися кілька разів, коли я був у ГПУ. В ході виборів я кілька разів зустрічався з паном Зеленським і паном Богданом. До його <a href="https://www.pravda.com.ua/news/2019/01/1/7202742/">оголошення про похід</a> на вибори, здається, десь у листопаді, і після оголошення. Це були цікаві зустрічі. Навіть у мене вдома зустрічалися.</p>
      <p>
        <b>– І він у вас вдома був в гостях? Зараз?</b>
      </p>
      <p>– Я ж кажу, в ході виборів. </p>
      <p>
        <b>– В ході виборів?!</b>
      </p>
      <p>– Але коли пішла вже жара, то я не зустрічався ні з ким з кандидатів. Словом, я робив своє. Моя задача була одна – щоб вибори були без використання правоохоронної структури, без системи підкупу, яка могла бути використана, от і все. </p>
      <p>
        <b>– А зараз зідзвонюєтеся?</b>
      </p>
      <p>– Інколи бачимося.</p>
      <p>
        <b>– Про що ви говорите? Консультуєте?</b>
      </p>
      <p>– Ні, не консультуємо. «Уходя – уходи»..</p>
      <p>
        <b>– Жарти жартуєте?</b>
      </p>
      <p>– По-всякому. Інколи він ставить запитання, я відповідаю. Інколи я якусь інформацію вважаю за потрібне, щоб глава держави знав. Це таке – епізодичні речі, я не буду надувати щоки.</p>
      <p>Я вважаю, що у нас нормальні людські відносини. Принаймні, він про це мене запевнив на останніх наших офіційних зустрічах. У нас були десь 3-4 великі зустрічі, коли я був генпрокурором – я йому розповідав узагалі все, що відбувалося в ГПУ. </p>
      <p>
        <b>– Вам вдається не тільки із Зеленським товаришувати. Але й з <a href="https://www.pravda.com.ua/articles/2019/05/23/7215942/">Ігорем Коломойським</a>?</b>
      </p>
      <p>– Товаришування – це, напевне, трошки перебільшено, але я спілкуюся з десятками розумних і впливових людей. </p>
      <p>
        <b>– От «Схеми» 31 серпня зняли, що Коломойський <a href="https://www.pravda.com.ua/news/2019/11/8/7231325/">до вас у гості приїжджав додому</a>.</b>
      </p>
      <p>– Ігор Валерійович – відомий жартівник. Він приїхав і каже: «Я тобі на «хвості» «Схеми» привіз». Мусили вечеряти в хаті, а не на веранді, бо літали квадрокоптери скрізь. А навіщо, щоб квадрокоптери зазирали, яку мінеральну воду ми п'ємо? Це ж реклама однієї з компаній.</p>
      <p>
        <b>– З якими ще олігархами спілкуєтеся?</b>
      </p>
      <p>– Спілкуємося з Коломойським, з Ахметовим – дуже рідко, але зустрічався. З Пінчуком регулярно зустрічався. З Тарутою зустрічався. Коли займаєшся політикою і навіть правоохоронною діяльністю, ти маєш спілкуватися з людьми.</p>
      <p>Коли я був генпрокурором, я завжди зустрічався в присутності когось іншого. Я ніколи не зустрічався один на один, це моє правило. І воно мене багато разів виручало. </p>
      <p>
        <b>– Коломойський вас медійно підтримує. Перше інтерв'ю після Лондона ви не нам дали, а «Сніданку», наприклад.</b>
      </p>
      <p>– Я б вам і сьогодні не дав, просто настрій добрий. «Сніданку» я дав тільки тому, що ми прийняли важливе і важке рішення <a href="https://www.pravda.com.ua/news/2019/11/3/7230874/">Ірині піти з політики</a> через стан здоров'я, а скрізь в інтернет-спільноті почалися достатньо помітні глузування, насміхання, ще більше мене вбиває інспірована в тому числі і вами інформація, що це «вони тікають у Британію». Ну бо такими заголовками писати, що <a href="https://www.pravda.com.ua/news/2019/09/30/7227672/">Луценко виїхав у Лондон</a>.</p>
      <p>
        <b>– Про що ви розмовляли з Коломойським, коли він був у вас у гостях?</b>
      </p>
      <p>– Ми зустрічалися і говорили про життя. Коломойський – один із найрозумніших людей цієї країни. Це аж ніяк не означає, що я юридично завжди на його стороні. Він геніальний схемщик. </p>
      <p>
        <b>– Комбінатором його колись журналісти назвали. </b>
      </p>
      <p>– О, так краще! Він – геніальний комбінатор. Але до тих пір, поки це не лежить у площині підозри, я вважаю за можливе спілкуватися. </p>
      <p>
        <b>– А Пінчук який?</b>
      </p>
      <p>– Пінчук також дуже розумний і дуже стратегічно займається українською глобальною політикою. Саме сьогодні. </p>
      <p>
        <b>– А він колись <a href="https://www.pravda.com.ua/news/2016/12/30/7131303/">писав статті про Крим,</a> пам'ятаєте?</b>
      </p>
      <p>– Да, і я категорично проти, я йому висловив багато з цього приводу. У нас один нюанс – ми з ним народилися в один день, в різні роки, але в один день. </p>
      <p>Ще коли я був молодим соціалістом, я колись йому кажу: «Давай подарунками обміняємося: я тобі подарую газету «Грані», а ти мені – газету «Факти». Він чомусь не хотів (сміється). </p>
      <p>Але з ким би я не зустрічався, я завжди маю таку розкіш як висловлювати свою позицію. </p>
      <p>
        <b>– Про що ви говорите з Пінчуком? </b>
      </p>
      <p>– Наприклад, ми з ним обговорювали на останній зустрічі, можливо, десь місяць тому, <a href="https://www.pravda.com.ua/news/2019/11/13/7231854/">земельну реформу</a>. Я вважаю, що сьогодні – це ключ для розуміння того, чим займається новий уряд. </p>
      <p>Уряд очевидно слабий, майже декоративний, його завдання – лише освятити земельну реформу, яка, на думку пана Пінчука і багатьох-багатьох гравців навколо України, є ключовим питанням цього десятиліття.</p>
      <p>Тут також позиція достатньо складна. Бо, з одного боку, я – за продаж землі (стратегічно, це абсурд, що вона не продається). Але з іншого боку – питання, як завжди: як? </p>
      <p>
        <b>– Що Пінчук казав?</b>
      </p>
      <p>– Він вірить, що життя і економіка все врегулює, а я вважаю, що, якщо ми стартуємо з 200 тисяч гектарів в одних руках, це невиправна стратегічна помилка. </p>
      <p>Якщо ми продамо землю по 200 тисяч в руки, або, як планувалося, по мільйону в руки, значить, 10 гравців будуть формувати захмарні ціни на продовольство в нашій країні і ми на це не можемо впливати ніяким чином. Тому ще раз кажу – швидка аграрна реформа дуже, скажімо так, стратегічно небезпечна.</p>
      <p>
        <b>– Оскільки ви вже про Ахметова сказали, про що ви з ним спілкуєтеся?</b>
      </p>
      <p>– Ахметова я постійно дістаю, чому за газ є рента, а за вугілля – немає. Він дуже не любить це. </p>
      <p>
        <b>– Який, до речі, Ахметов?</b>
      </p>
      <p>– Дуже розумний! Усі ці троє людей, сюди ще можна включити Таруту, Ярославського, можна включити Бахматюка – вони всі дуже розумні. Олігархами не можна стати просто так. Навіть якщо тобі допомагає тесть-президент, без розуму ти не втримаєш усе це. </p>
      <p>
        <b>– Що ви далі плануєте робити? Ви зараз відсиджуєтеся і чекаєте моменту, щоб застрибнути у вагон?</b>
      </p>
      <p>– Ні, я ніколи не відсиджувався. </p>
      <p>
        <b>– Чекаєте сприятливого моменту?</b>
      </p>
      <p>– Ні, я не чекаю сприятливого моменту. Життя коротке. Ним треба і насолоджуватися, і використовувати. Я кажу абсолютно відверто: я зараз не балотувався в депутати, бо не відчуваю запиту на свою роль в політиці. Це нормально. </p>
      <p>Проте я не хочу відсиджуватися. Тому думаю, що найближчим часом буде вже нарешті зареєстрований Фонд підтримки книжок імені князів Острозьких. Моя сім'я внесе перший внесок, після цього я планую запросити своїх достатньо відомих рівненських земляків у наглядову раду і буду працювати над підтримкою вітчизняної книжки в першу чергу.</p>
      <p> І друге – хочу спорудити пам'ятник князю Острозькому.</p>
      <p>Це для мене і є політика. Я буду це розвивати. </p>
      <p>І якщо політична труба засурмить, і я буду потрібний для країні в будь-якому статусі, я також готовий. Але зараз я хочу займатися цим. </p>
      <p>Утримуватися з якимось там значком чи з якоюсь там посадою радника, чи якимось там рішалою я не хочу. Звичайно, мені непросто спостерігати за тим, що відбувається. Я багато бачу промахів. Бачу стратегічні загрози. З тим видом продажі землі, який зараз обирається і, наприклад, з тим видом завершення війни, який зараз пропагується. </p>
      <p>Можливо, я також не знаю все. Я був ким завгодно, але я ніколи не був ні прем'єром, ні президентом. Можливо, президент знає щось більше.</p>
      <p>Якщо комусь буде потрібно, я готовий висловлювати свою точку зору.</p>
      <p>Я висловлював її і президенту, і людям, які відповідають за військову тематику. По-моєму, мене не чують. Можливо, я не правий. Я ж не претендую на монополію. Але з моєї точки зору, той шлях, яким ми зараз ідемо, це шлях продовження російського руйнівного впливу на Україну, а не припинення війни. </p>
      <related>
        <h4>публикации по теме</h4>
        <a href="https://for-ua.com/article/1187224"/>
        <a href="https://for-ua.com/article/1187210"/>
        <a href="https://for-ua.com/article/1187158"/>
        <a href="https://for-ua.com/article/1186634"/>
        <a href="https://for-ua.com/article/1185056"/>
        <a href="https://for-ua.com/article/1185000"/>
        <a href="https://for-ua.com/article/1184589"/>
        <a href="https://for-ua.com/article/1184564"/>
        <a href="https://for-ua.com/article/1184462"/>
      </related>
    </article>
  </body>
</html>