<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yasam/yasam-genel/paude-premature-bebekler-bulusmasi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-18T10:58:00+00:00"/>
    <meta property="og:title" content="PAÜ’de Prematüre bebekler buluşması"/>
    <meta property="og:description" content="Dünyaya erken merhaba diyen prematüre bebekler, Pamukkale Üniversitesi Hastanesi’nde buluştu. 17 Kasım Dünya Prematüre Günü etkinliği renkli görüntülere sahne oldu."/>
  </head>
  <body>
    <article>
      <h1>PAÜ’de Prematüre bebekler buluşması</h1>
      <h2>Dünyaya erken merhaba diyen prematüre bebekler, Pamukkale Üniversitesi Hastanesi’nde buluştu. 17 Kasım Dünya Prematüre Günü etkinliği renkli görüntülere sahne oldu.</h2>
      <address><time datetime="2019-11-18T10:58:00+00:00">18 Nov 2019, 10:58</time> by <a rel="author">Haber Merkezi</a></address>
      <p>Pamukkale Üniversitesi Tıp Fakültesi Hastanesi poliklinik girişinde gerçekleştirilen etkinliğe PAÜ Hastanesi Yenidoğan Yoğun Bakım Ünite sorumluları Prof. Dr. Hacer Ergin ve Prof. Dr. Özmert Özdemir, prematüre bebekler ile aileleri katıldı. Uzmanlar, prematüre günü ve anne sütünün önemine vurgu yaptı.</p>
      <p>Türkiye’de her yıl yaklaşık 1.5 milyon bebeğin dünyaya geldiğini belirten Prof. Dr. Özmert Özdemir, bunların yaklaşık %10’u yani 150 bine yakınının prematüre, yani 37. gebelik haftasından önce doğanlar olduğunu kaydetti.</p>
      <figure>
        <img src="https://www.denizlihaber.com/medya/2019/11/denizli-pau-premature-haber1.jpg"/>
      </figure>
      <p>Prof. Dr. Özdemir, “Gebelik haftası düştükçe bu bebeklerde gelişebilecek bazı tıbbi sorunlar da o oranda artmakta ve bu tıbbi durumlar bebeklerin yaşamını ömür boyu etkileyebilmektedir. Dünyaya erken merhaba diyen prematüre bebeklerin yaşama daha iyi ve sağlıkla tutunabilmeleri, ileride gelişebilecek sağlık sorunlarının en aza indirilebilmesi için daha gebelikten başlayan çok iyi bir bakım gerekiyor. Bebeklerin; teknik ekibi, donanımı ve tecrübesi oldukça iyi olan yenidoğan yoğun bakım ünitelerinde izlenmesi ve tedavi edilmesi gerekiyor. Bu uzun süreçte prematüre bebeklerimizin hep yanında olan başta anne-babaları olmak üzere tüm sağlık ekibimize büyük sorumluluklar düşmektedir. Bu bilinçle 17 Kasım Dünya Prematüre Günü’nü kutlar, Pamukkale Üniversitesi Tıp Fakültesi Yenidoğan Yoğun Bakım Ünitesi olarak bebeklerimizin hep yanında olduğumuzu ve bundan sonra da hep olacağımızı belirtiriz” dedi.</p>
      <p>Prof. Dr. Hacer Ergin ise anne sütünün önemini vurguladı. Prof. Dr. Ergin, “Anne sütü, taklit edilemeyen mucizevi içeriğiyle her bebek için en uygun ve ekonomik bir besindir. İlk 6 ay sadece anne sütü, daha sonra 2 yaş ve ötesine kadar tamamlayıcı besinlerle birlikte anne sütü verilmesi, bebeklerin optimal beden ve beyin büyümesini sağlamaktadır. Anne sütünün aynı zamanda kök hücre kaynağı olduğunu, vücuttaki tüm hücrelere dönüşebilen ancak kanser hücrelerine dönüşmeyen kök hücrelerin hasarlanan doku ve organların tamirini sağladığını unutmamalıyız” dedi.</p>
    </article>
  </body>
</html>