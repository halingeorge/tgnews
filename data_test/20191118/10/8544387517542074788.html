<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/18/grafei-istoria-o-stefanos-tsitsipas/"/>
    <meta property="og:site_name" content="neolaia.gr"/>
    <meta property="article:published_time" content="2019-11-18T10:47:13+00:00"/>
    <meta property="og:title" content="Γράφει Ιστορία ο Στέφανος Τσιτσιπάς"/>
    <meta property="og:description" content="Στην κορυφή του κόσμου ο Στέφανος Τσιτσιπάς."/>
  </head>
  <body>
    <article>
      <h1>Γράφει Ιστορία ο Στέφανος Τσιτσιπάς</h1>
      <h2>Μετά από μια ακόμα καταπληκτική εμφάνιση, ο Στέφανος Τσιτσιπάς κέρδισε και τον Ντόμινικ Τιμ με ανατροπή 2-1 σετ 6-7 (6), 6-2, 7-6 (4) και κατέκτησε το ATP Finals!</h2>
      <address><time datetime="2019-11-18T10:47:13+00:00">18 Nov 2019, 10:47</time> by <a rel="author">neolaia.gr Team</a></address>
      <p>Στην κορυφή του κόσμου ο <b>Στέφανος Τσιτσιπάς.</b></p>
      <p>Ο κορυφαίος Έλληνα τενίστας απέδειξε στο Λονδίνο ότι είναι ένας πολύ μεγάλος αθλητής. Κατέκτησε το ATP Finals, γνωρίζοντας την παγκόσμια αποθέωση. Ο 21χρονος Στέφανος γράφει με «χρυσά» γράμματα την δική του Ιστορία στο Παγκόσμιο Τένις. Πέτυχε την μεγαλύτερη διάκριση της καριέρας του αλλά και μία από τις κορυφαίες για τον ελληνικό αθλητισμό.</p>
      <p>Ο Στέφανος επιβλήθηκε με 2-1 σετ του Ντόμινικ Τιμ στο Λονδίνο στον τελικό του ATP Finals και κατέκτησε για πρώτη φορά στην καριέρα του το τρόπαιο, στο τουρνουά των οκτώ κορυφαίων αθλητών του κόσμου που διεξήχθη στην O2 Arena της Βρετανικής πρωτεύουσας.</p>
      <p>Ο Τσιτσιπάς κλείνει έτσι με τον πλέον θριαμβευτικό τρόπο το 2019, φτάνοντας στην μεγαλύτερη μέχρι σήμερα επιτυχία του. Κατάφερε για δύο συνεχόμενες χρονιές το ακατόρθωτο. Καλύτερος τενίστας στον κόσμο κάτω των 21 το 2018 στο Μιλάνο και καλύτερος τενίστας στον κόσμο το 2019 στο Λονδίνο, δείχνοντας το μεγάλο ταλέντο του.</p>
      <p>Μετά από ένα συγκλονιστικό τελικό, που διήρκεσε 2 ώρες και 35 λεπτά, ο 21χρονος πρωταθλητής μας κατάφερε να νικήσει με ανατροπή τον 27χρονο Αυστριακό, Ντόμινικ Τιμ και να αποθεωθεί από το βρετανικό κοινό αλλά και τους πολλούς Έλληνες που έδωσαν το παρόν στην O2 Arena του Λονδίνο.</p>
      <p>Ο Τιμ πήρε το πρώτο σετ στο τάι μπρέικ με 7-6 (6), ο Τσιτσιπάς κέρδισε εύκολα το δεύτερο, με 6-2, ενώ στο τρίτο σετ όλα κρίθηκαν στο τάι μπρέικ με τον Στέφανο να φτάνει στη νίκη με 7-6 (4), ξεκινώντας τους πανηγυρισμούς, με την Ελληνική σημαία στα χέρια του, έχοντας δίπλα του όλους όσους βρέθηκαν στο Λονδίνο, αλλά και ολόκληρη την Ελλάδα.</p>
      <p>Με την κατάκτηση του τίτλου στο Λονδίνο, έγινε ο νεότερος πρωταθλητής της διοργάνωσης, μετά από τον Λέιτον Χιούιτ (το 2001 στο Σίδνεϊ), κερδίζοντας παράλληλα 1.300 πόντους ATP σε πέντε αγώνες αυτή την εβδομάδα. Το όνομα του Τσιτσιπά βρίσκεται πλέον δίπλα σε εκείνα των ΜακΕνρο, Κόνορς, Μποργκ, Λεντλ, Άγκασι, Έντμπεργκ, Σάμπρας, Φέντερερ, Τζόκοβιτς και Μάρεϊ. Ένα τρόπαιο που δεν έχει κερδίσει ποτέ ο Ράφα Ναδάλ.</p>
      <p>Σε πελάγη ευτυχίας έπλεε ο Στέφανος Τσιτσιπάς στον O2 Arena του Λονδίνου. Ο master των masters πήρε στα χέρια του το τρόπαιο του ATP Finals και το σήκωσε στον ουρανό με το κοινό να τον αποθεώνει.</p>
      <p>Ο ίδιος στις δηλώσεις του δεν είπε πάρα πολλά. Αρχικά απευθύνθηκε προς τον Ντόμινικ Τιμ: <i><b>«Νοιώθω απίστευτα που κρατώ αυτό το τρόπαιο. Θέλω να σε συγχαρώ, είσαι έμπνευση για μένα και για πολλούς άλλους παίκτες. Ήταν μια φανταστική μάχη, μια πολύ όμορφη μάχη για το τένις. Πολλά συγχαρητήρια για την φανταστική σεζόν που είχες και για την σκληρή δουλειά που έκανες όλη την χρονιά».</b></i></p>
      <p><i>«Είμαι πολύ ενθουσιασμένος. Αρχικά, ήταν συναρπαστικό για μένα να είμαι εδώ, και μόνο που βίωνα την εμπειρία του Nitro Finals. Ήταν από μόνο του, μεγάλο. Τώρα είμαι ο πρωταθλητής. Δεν μπορώ να το εξηγήσω. Ειλικρινά, δεν μπορώ να πω τι νιώθω, γιατί είναι πολλά συναισθήματα μαζί. Θυμάμαι τον εαυτό μου να βλέπει το τουρνουά αυτό στην τηλεόραση και να σκέφτεται πως οι παίκτες είχαν τρελές χρονιές για να είναι εκεί. Τώρα είμαι στη θέση του πρωταθλητή. Είναι τέλειο!»</i> δήλωσε ο Στέφανος Τσιτσιπάς, μιλώντας για το πως νιώθει, μετά την κατάκτηση του τροπαίου.</p>
      <p>Τα ξένα μέσα ενημέρωσης αποθεώνουν τον Στέφανο Τσιτσιπά για την τεράστια νίκη του επί του Ντόμινικ Τιμ και την κατάκτηση του τροπαίου, αφιερώνοντας μεγάλα θέματα για τον Έλληνα πρωταθλητή.</p>
      <p>O Ντομινίκ Τιμ παραδέχθηκε την ανωτερότητα του Στέφανου Τσιτσιπά: <i>«Σήμερα έγινε ένα φανταστικό παιχνίδι. Σου άξιζε Στέφανε. Είσαι ένας φανταστικός παίκτης και εύχομαι να έχουμε και άλλους υπέροχους τελικούς μεταξύ μας στο μέλλον».</i></p>
      <p>Ο Πρόεδρος της Δημοκρατίας Προκόπιος Παυλόπουλος στο συγχαρητήριο μήνυμά του προς τον Στέφανο Τσιτσιπά, αναφέρει.<i> «Με την μεγαλειώδη νίκη σου, αποτέλεσμα του απαράμιλλου ταλέντου σου και της αδάμαστης θέλησής σου, από την μια πλευρά πιστοποίησες ότι πλησιάζεις, ολοένα και περισσότερο, στην κορυφή του παγκόσμιου τένις. Και, από την άλλη πλευρά, απέδειξες, στο διεθνές αθλητικό στερέωμα και όχι μόνο, τι σημαίνει Ελλάδα και τι σημαίνει πραγματικός Έλληνας»</i>, αναφέρει ο Πρόεδρος της Δημοκρατίας<b> Προκόπιος Παυλόπουλος</b> στο συγχαρητήριο μήνυμά του προς τον Στέφανο Τσιτσιπά.</p>
      <p>Ο πρωθυπουργός<b> Κυριάκος Μητσοτάκης</b> που το Σάββατο ήταν παρών στον νικηφόρο αγώνα του Στέφανου με τον Φέντερερ σε ανάρτηση του στο twitter αναφερόμενος στην νίκη του Στέφανου Τσιτσιπά έγραψε «πρωταθλητής!!» και συνοδεύει την ανάρτηση του με τρεις ελληνικές σημαίες.</p>
      <p>Ο Υφυπουργός Αθλητισμού Λευτέρης Αυγενάκης έγραψε στον λογαριασμό του στο twitter: <i>«Στέφανε Τσιτσιπά, δεν υπάρχουν λόγια! Μόνο μπράβο, μόνο συγχαρητήρια! Στέφανε Τσιτσιπά, όλη η Ελλάδα πανηγυρίζει μαζί σου, όλος ο πλανήτης σε χειροκροτεί, σε θαυμάζει! Μην σταματάς να ονειρεύεσαι, να προσπαθείς, να νικάς! Είσαι το παρόν και το μέλλον στο παγκόσμιο τένις».</i></p>
      <p>Η Πρόεδρος του Κινήματος Αλλαγής<b> Φώφη Γεννηματά</b> σε ανάρτηση στο fb έγραψε:<i> «Σήμερα έγραψες ιστορία. Και μαζί με σένα πανηγυρίζει όλη η Ελλάδα. Συγχαρητήρια Στέφανε!».</i></p>
      <p>Ο Γ.Γ της Κ.Ε του Κ.Κ.Ε <b>Δημήτρης Κουτσούμπας</b> στο συγχαρητήριο μήνυμά του προς τον Στέφανο Τσιτσιπά, αναφέρει: <i>«Πολλά συγχαρητήρια για τη μεγάλη αυτή νίκη, δίκαια βρίσκεσαι στην κορυφή. Όλη η Ελλάδα είναι στο πλευρό σου. Καλή συνέχεια, με δύναμη, υγεία και με πολλές ακόμη μεγάλες επιτυχίες».</i></p>
      <p>Ο Πρόεδρος της Ε.Φ.Ο.Α. <b>Σπύρος Ζαννιάς</b> έκανε την ακόλουθη δήλωση:<i> «Εκ μέρους ολόκληρης της Ελληνικής Οικογένειας του Τένις εκφράζω τα θερμά μας συγχαρητήρια στον Στέφανο Τσιτσιπά, στην Οικογένειά του και σε ολόκληρη την Ομάδα που τον στηρίζει. Οι νίκες ανήκουν στους Αθλητές και είμαστε βέβαιοι ότι, η Ελληνική Αθλητική Οικογένεια θα παρακολουθήσει πολλές νίκες του ακόμη μέχρι την απόλυτη κορυφή και θα δει την Ελληνική Σημαία να κυματίζει στο Τόκυο».</i></p>
      <p>Ο <b>Γιάννης Αντετοκούνμπο</b> δεν χρειάστηκε να πει πολλά για την επιτυχία του Στέφανου. Τρεις λέξεις ήταν αρκετές. <i>«Συνέχισε, μην σταματάς»</i> έγραψε ο σούπερ σταρ των Μπακς, προσθέτοντας δίπλα ένα τρόπαιο.</p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/18/the-crown-antidraseis-gia-tin-anaparastasi0tis-vasilissas-elissavet/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/18/bad-things-deite-to-neo-video-clio-ton-the-sexy-christians/"/>
        <a href="https://neolaia.gr/2019/11/18/the-butterfly-effect-ena-triimero-afieromeno-ston-ethelodismo-ke-tin-koinoniki-prosfora/"/>
        <a href="https://neolaia.gr/2019/11/18/deloitte-panepistimio-leukosias-cass-ke-globaltraining-anakoinonoun-diethnes-programma-spoudon-logistikis-ke-hrimatookonomikon/"/>
        <a href="https://neolaia.gr/2019/11/18/atp-rankings-2019-pagkosmia-katataksi-thesi-elladas/"/>
        <a href="https://neolaia.gr/neo/eidiseis"/>
      </related>
    </article>
  </body>
</html>