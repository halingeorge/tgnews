<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685044/i-ora-tis-krisis-gia-ton-paidoktono-tis-kerkyras-to-voulevma-pou-"/>
    <meta property="og:site_name" content="enikos.gr"/>
    <meta property="article:published_time" content="2019-11-18T10:35:00+00:00"/>
    <meta property="og:title" content="Η ώρα της κρίσης για τον παιδοκτόνο της Κέρκυρας - Το βούλευμα που τον παραπέμπει σε δίκη"/>
    <meta property="og:description" content="Στο εδώλιο θα καθίσει ο 52χρονος παιδοκτόνος που δολοφόνησε ανήμερα την Πρωτοχρονιά την 28χρονη κόρη του Αγγελική χτυπώντας την επτά φορές με σιδερόβεργα στο κεφάλι και..."/>
  </head>
  <body>
    <article>
      <h1>Η ώρα της κρίσης για τον παιδοκτόνο της Κέρκυρας - Το βούλευμα που τον παραπέμπει σε δίκη</h1>
      <address>
        <time datetime="2019-11-18T10:35:00+00:00">18 Nov 2019, 10:35</time>
      </address>
      <p>Στο εδώλιο θα καθίσει ο 52χρονος παιδοκτόνος που δολοφόνησε ανήμερα την Πρωτοχρονιά την 28χρονη κόρη του Αγγελική χτυπώντας την επτά φορές με σιδερόβεργα στο κεφάλι και στη συνέχεια την έθαψε στον κήπο, στο πίσω μέρος του σπιτιού του, στην <a href="http://www.enikos.gr/society/621072/synigoros-paidoktonou-ston-ant1-paraitoumai-ean-echei-kakopoiisei">Κέρκυρα</a>.</p>
      <p>Σύμφωνα με την Espresso, το Συμβούλιο Πλημμελειοδικών Κέρκυρας εξέδωσε πριν από λίγες ημέρες το βούλευμα που παραπέμπει σε δίκη τον 52χρονο για την άγρια δολοφονία της άτυχης κοπέλας.</p>
      <p>Η αποκάλυψη του στυγερού εγκλήματος, που συντάραξε το πανελλήνιο στις αρχές του έτους, ήρθε όταν οι οικείοι της 28χρονης που δεν κατάφερναν να την εντοπίσουν, υπέδειξαν το πατρικό της σπίτι ως την τελευταία στάση της πριν χαθούν τα ίχνη της.</p>
      <p>Οι έρευνες των αστυνομικών οδήγησαν στο μακάβριο εύρημα που ήταν θαμμένο στον κήπο του σπιτιού του 52χρονου στην περιοχή Αλεπού. Ο άνδρας ομολόγησε το φρικτό έγκλημα, που φέρεται ότι είχε ως κίνητρο τη σχέση την οποία διατηρούσε η 28χρονη με έναν νεαρό Αφγανό και την οποία ο πατέρας της αρνούνταν να δεχτεί.</p>
      <p>Ο συνήγορος υπεράσπισης του 52χρονου πατέρα, Βασίλης Νουλέζας, μιλώντας στην εφημερίδα, επιβεβαίωσε την έκδοση του βουλεύματος που στέλνει τον εντολέα του στο εδώλιο, εξηγώντας ωστόσο πως τις επόμενες μέρες θα λάβει γνώση του περιεχομένου του.</p>
      <p>“Δεν γνωρίζω καν το σκεπτικό του, αν δηλαδή παραπέμπεται για ανθρωποκτονία τελεσθείσα σε ήρεμη ψυχική κατάσταση. Γνωρίζω ότι αντιμετωπίζει ψυχολογικά προβλήματα και ότι η ψυχική του υγεία πρέπει να επανελεγχθεί, προκειμένου να διαγνωστεί εάν πάσχει από ψυχικό νόσημα”, τόνισε ο κ. Νουλέζας και χαρακτήρισε “τραγική υπόθεση” την οικογενειακή τραγωδία.</p>
      <p>Ο συνήγορος του 52χρονου τόνισε πως ο κατηγορούμενος πατέρας επιθυμεί να λογοδοτήσει για την πράξη του χωρίς να ζητήσει να του αναγνωριστούν ελαφρυντικά. “Η ψυχική του συντριβή και καταρράκωση είναι δεδομένες. Σε καμία περίπτωση δεν ήθελε, δεν είχε προσχεδιάσει να αφαιρέσει τη ζωή της θυγατέρας του που υπεραγαπούσε”, πρόσθεσε ο κ. Νουλέζας.</p>
      <p>Πηγή: Espresso</p>
      <related>
        <h4>σχετικά άρθρα</h4>
        <a href="http://www.enikos.gr/society/684953/ragizei-kardies-o-pateras-tis-17chronis-i-akrivi-mou-gynaika-itan%0A%20%20%20%20%0A"/>
        <a href="http://www.enikos.gr/society/684913/sygklonizei-i-pateras-tis-17chronis-i-akrivi-mou-sveta-kai-i-mona%0A%20%20%20%20%0A"/>
        <a href="http://www.enikos.gr/society/684745/ekklisi-tou-patera-tis-17chronis-pou-exafanistike-mazi-me-ti-mite%0A%20%20%20%20%0A"/>
        <a href="http://www.enikos.gr/society/684727/sto-nosokomeio-o-ktinotrofos-pou-skotose-ton-agroti-sto-rethymno%0A%20%20%20%20%0A"/>
        <a href="http://www.enikos.gr/society/684422/pateras-tou-9chronou-pou-dechthike-agria-epithesi-apo-skylia-ena-%0A%20%20%20%20%0A"/>
        <a href="http://www.enikos.gr/society/684406/dolofonia-topaloudi-sti-diki-tha-katathesoun-kopeles-pou-eichan-p%0A%20%20%20%20%0A"/>
        <a href="http://www.enikos.gr/society/684352/foniko-sta-megara-tin-paradeigmatiki-timoria-tou-drasti-zitei-i-e%0A%20%20%20%20%0A"/>
        <a href="http://www.enikos.gr/society/684151/anatropi-stin-ypothesi-dolofonias-tou-ktinotrofou-stin-kriti-vide%0A%20%20%20%20%0A"/>
        <a href="http://www.enikos.gr/society/684066/mystirio-me-ton-thanato-38chronou-stin-krestena-poia-i-schesi-tou%0A%20%20%20%20%0A"/>
      </related>
    </article>
  </body>
</html>