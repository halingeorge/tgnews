<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/bcci-ex-treasurer-anirudh-question-vinod-rai-said-he-makes-wrong-decisions-143385"/>
    <meta property="og:site_name" content="Wah Cricket"/>
    <meta property="article:published_time" content="2019-11-18T10:45:27+00:00"/>
    <meta property="og:title" content="पूर्व कोषाध्यक्ष अनिरुद्ध चौधरी ने विनोद राय को घेरा, BCCI को नुकसान होने के आरोप लगाए"/>
    <meta property="og:description" content="हाल ही में विनोद राय ने एक इंटरव्यू में चौधरी को लेकर कुछ सवाल खड़े किए थे."/>
  </head>
  <body>
    <article>
      <h1>पूर्व कोषाध्यक्ष अनिरुद्ध चौधरी ने विनोद राय को घेरा, BCCI को नुकसान होने के आरोप लगाए</h1>
      <h2>हाल ही में विनोद राय ने एक इंटरव्यू में चौधरी को लेकर कुछ सवाल खड़े किए थे.</h2>
      <address>
        <time datetime="2019-11-18T10:45:27+00:00">18 Nov 2019, 10:45</time>
      </address>
      <p><b>मुंबई:</b> बीसीसीआई के पूर्व कोषाध्यक्ष अनिरुद्ध चौधरी ने प्रशासकों की समिति (सीओए) के पूर्व अध्यक्ष विनोद राय को लेकर तल्ख टिप्पणी की है. चौधरी का कहना है कि विनोद राय के कारण बोर्ड को काफी नुकसान उठाना पड़ा. राय द्वारा हाल ही में दिए गए इंटरव्यू के बाद चौधरी ने लंबे समय की अपनी चुप्पी तोड़ने का फैसला किया और राय को घेरा है.</p>
      <p>राय से एक इंटरव्यू में जब पूछा गया कि बीसीसीआई को वह पैसा मिला जो आईसीसी ने 2014 रेवेन्यू मॉडल के तहत उसे देने का वादा किया था? राय ने इसपर कहा कि उन्होंने यही सवाल कोषाध्यक्ष से पूछा था. चौधरी ने इस पर कहा कि राय के इस बयान पर उन्हें हंसी आई थी, क्योंकि यह बताता है कि राय को क्रिकेट प्रशासन के बारे में कुछ भी जानकारी नहीं थी.</p>
      <p>चौधरी ने राय की बात को गलत ठहराया है. उन्होंने कहा, "राय का पूरा इंटरव्यू गलत तथ्यों और झूठी बातों पर आधारित था, जिस पर हंसी आ रही थी. राय ने जो बात इंटरव्यू में कही, वह मेरी समझ से परे है. मैं इसके कारण भी नहीं सोच पा रहा हूं. विनोद राय की प्रतिक्रिया ने बता दिया है कि उन्हें इस बात की कितनी समझ थी."</p>
      <p>अनिरुद्ध ने कहा कि पूर्व सीओए अध्यक्ष का बीसीसीआई के रेवेन्यू मॉडल को गलत तरीके से पेश करना दुर्भाग्यपूर्ण है और उन्होंने पूर्व सीएजी से इस तरह की उम्मीद नहीं की थी. चौधरी ने कहा, "यह दुर्भाग्यपूर्ण है कि जिस शख्स ने तीन साल तक बीसीसीआई का प्रशासन संभाला हो, उसे इस मामूली-सी बात की जानकारी नहीं है."</p>
      <p>
        <a href="https://www.wahcricket.com/news/relief-for-former-indian-captain-saurav-ganguly-in-conflict-of-interest-case-143371">
          <b>हितों के टकराव मामले में सौरव गांगुली को मिली क्लीन चीट</b>
        </a>
      </p>
      <p>चौधरी ने कहा, "राय आईसीसी को लेकर खुद में ही उलझे रहते थे, क्योंकि एक तरफ वह बीसीसीआई के गर्वनेंस पैकेज और फाइनेंसियल पैकेज से अछूते रहने पर दूसरों पर दोष मड़ते थे तो वहीं दूसरी तरफ वह आईसीसी चेयरमैन शशांक मनोहर की तारीफें किया करते थे और कहते थे उन दोनों के संबंध मधुर हैं. क्या यह संबंध इस बात का कारण नहीं थे, जिनकी वजह से आईसीसी को बीसीसीआई को बुरी तरह से ट्रीट करने की इजाजत दी, क्योंकि वह जानते थे कि बीसीसीआई की तरफ से पलट कर कार्रवाई नहीं की जाएगी."</p>
      <p>चौधरी ने बताया कि सीओए के आदेश के बाद से उनके हाथ बंधे हुए थे और वह किस तरह से सर्वोच्च अदालत के आदेशों का पालन कर रहे थे.</p>
    </article>
  </body>
</html>