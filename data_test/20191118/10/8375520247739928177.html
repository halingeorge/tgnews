<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T10:12:31+00:00"/>
    <meta property="og:title" content="«Конвульсії Труби». У Порошенка відповіли на заяву ДБР про підозру"/>
    <meta property="og:description" content="Так звана «підозра», виставлена в телеграмі заступником глави адміністрації Януковича Портновим, а згодом скопійована прес-службою ДБР, є нічим іншим, як російським замовленням на завдання шкоди репутації п'ятого президента, а також спробою перешкодити Петру Порошенку провести ряд зустрічей з іноземними лідерами на саміті Європейської народної партії у Хорватії та на безпековому форумі в Галіфаксі (Канада). Про це повідомила пресслужба Порошенка у відповідь на заяву ДБР."/>
  </head>
  <body>
    <article>
      <h1>«Конвульсії Труби». У Порошенка відповіли на заяву ДБР про підозру</h1>
      <address>
        <time datetime="2019-11-18T10:12:31+00:00">18 Nov 2019, 10:12</time>
      </address>
      <p>Так звана «підозра», виставлена в телеграмі заступником глави адміністрації Януковича Портновим, а згодом скопійована прес-службою ДБР, є нічим іншим, як російським замовленням на завдання шкоди репутації п'ятого президента, а також спробою перешкодити Петру Порошенку провести ряд зустрічей з іноземними лідерами на саміті Європейської народної партії у Хорватії та на безпековому форумі в Галіфаксі (Канада). Про це повідомила пресслужба Порошенка у відповідь на заяву ДБР.</p>
      <p>«З останніх сил чіпляючись за крісло, що швидко вислизає, директор ДБР Роман Труба викинув останній козир - проект повідомлення про підозру п’ятому президенту України. Поспіх Труби і його наставника Портнова обумовлений не тільки <a href="https://glavcom.ua/news/nardepi-pidtrimali-zminu-golovi-dbr-640208.html">близьким звільненням керівника ДБР</a>. Адже 15 листопада Шевченківський суд зобов’язав ДБР розглянути клопотання про закриття саме цього провадження. І конвульсії Труби - всього лише спроба ухилитися від виконання судового рішення», - йдеться у заяві.</p>
      <p>Раніше сьогодні ДБР повідомило, що направило в Генпрокуратуру проект повідомлення про підозру п'ятому президенту України Петру Порошенкові. Бюро відкрило справу про «захоплення влади» за фактом призначення Порошенком двох членів Вищої ради правосуддя у травні цього року, попри <a href="http://reyestr.court.gov.ua/Review/81476311">заборону скандального Окружного суду Києва.</a></p>
      <p>11 червня новообраний президент Володимир <a href="https://glavcom.ua/country/politics/zelenskiy-vzyavsya-za-chleniv-vishchoji-radi-pravosuddya-poroshenka-601002.html">Зеленський скасував укази п'ятого президента України Петра Порошенка</a> про призначення членами Вищої ради правосуддя (ВРП) Михайла Ісакова та Андрія Василенка.</p>
      <p>Про це йдеться в указах президента <a href="https://www.president.gov.ua/documents/3582019-27361?fbclid=IwAR0PeH0BvNmnEOgx8KrBuETwfs8-_Lse97XH95r1guHmho-cHHJkdsLfMT0">№358/2019 </a>і <a href="https://www.president.gov.ua/documents/3592019-27365?fbclid=IwAR0ost6AH6xru41OxrqmVrobZjMMTzUfAQzcXi9cvXzRObJhFkzhv7LYiNY">№359/2019</a> від 10 червня про скасування указів, які видав Петро Порошенко 13 травня 2019 року (№217 і №218).</p>
      <p>Іншим указом <a href="https://www.president.gov.ua/documents/3572019-27357">№357/2019</a> Зеленський оголосив відкритий конкурс з добору кандидатів в  члени Вищої ради правосуддя по квоті президента. </p>
      <blockquote>
        <i>Вища рада правосуддя, серед іншого, вносить подання про призначення судді на посаду, ухвалює рішення про звільнення судді з посади, надає згоду на затримання судді чи утримання його під вартою. ВРП складається з двадцяти одного члена, з яких двох призначає президент.</i>
      </blockquote>
      <related>
        <a href="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html"/>
        <a href="https://glavcom.ua/news/pitannja-burisma-i-bajdena-ne-pidnimalisja-pid-chas-kontaktiv-poroshenka-zi-ssha-jelisjejev-640364.html"/>
        <a href="https://glavcom.ua/news/partiya-poroshenka-gotujetsya-do-miscevih-viboriv-640240.html"/>
      </related>
    </article>
  </body>
</html>