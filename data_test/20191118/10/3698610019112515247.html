<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/slidchiy-u-spravi-ukrayinskih-moryakiv-poyihav-do-kerchi-oformlyati-povernennya-korabliv-vmsu-polozov-330005_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T10:58:00+00:00"/>
    <meta property="og:title" content="Слідчий у справі українських моряків поїхав до Керчі оформляти повернення кораблів ВМСУ — Полозов"/>
    <meta property="og:description" content="За словами адвоката, питання про повернення Україні кораблів порушували ще кілька тижнів тому."/>
  </head>
  <body>
    <article>
      <h1>Слідчий у справі українських моряків поїхав до Керчі оформляти повернення кораблів ВМСУ — Полозов</h1>
      <h2>За словами адвоката, питання про повернення Україні кораблів порушували ще кілька тижнів тому.</h2>
      <address>
        <time datetime="2019-11-18T10:58:00+00:00">18 Nov 2019, 10:58</time>
      </address>
      <p>Адвокат Микола Полозов заявив про те, що російський слідчий у справі 24 українських моряків поїхав до окупованої Керчі, де досі перебувають<b><a href="https://dt.ua/UKRAINE/rosiya-viznachilasya-z-datoyu-peredachi-zahoplenih-ukrayinskih-korabliv-329965_.html"> захоплені ФСБ кораблі ВМСУ</a></b>, передає "<a href="https://ua.krymr.com/a/news-krym-polozov-slidchyi-kerch-zakhopleni-ukrainski-moriaky/30277640.html">Крим.Реалії</a>". За словами адвоката, це свідчить про те, що Росія таки поверне захоплені кораблі.</p>
      <p>"Питання про передачу українських суден порушувалося ще кілька тижнів тому, і про це ми говорили зі слідчим. Він говорив, що планує поїхати до Керчі і братиме участь в якихось діях з оформлення передачі цих суден. Зараз слідчий виїхав туди і це, ймовірно, свідчить про те, що передача суден все ж таки відбудеться", – зазначив Полозов.</p>
      <p>У Facebook адвокат <a href="https://www.facebook.com/photo.php?fbid=2655059367892776&amp;set=a.135081823223889&amp;type=3">повідомив</a>, що "після повернення в Україну захоплених моряків і їх кораблів, природним і розумним завершенням всієї цієї історії в Росії має бути припинення кримінальної справи проти моряків".</p>
      <p>Як повідомлялося, 18 листопада Росія має передати Україні катери "Нікополь" та "Бердянськ", а також рейдовий буксир "Яни Капу".  <b><a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html">Перед виведенням кораблів із Керчі російські окупанти проводили на них ремонтні роботи</a></b>, зокрема, ліквідували пробоїну на борту катера "Бердянськ". Аби легітимізувати приховування доказів агресії, слідчі ФСБ виключили українські кораблі зі списку речдоків у справі про нібито "прорив кордону".</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>