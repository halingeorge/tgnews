<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717632/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%B1%D8%A7%DB%8C%DA%AF%D8%A7%D9%86-%D8%A8%D9%87-%D9%86%D8%B4%D8%B3%D8%AA-%D8%A8%D8%A7-%D8%AA%D8%B1%D8%A7%D9%85%D9%BE-%D9%86%D9%85%DB%8C-%D8%B1%D9%88%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:57:23+00:00"/>
    <meta property="og:title" content="کره شمالی: رایگان به نشست با ترامپ نمی‌رویم"/>
    <meta property="og:description" content="کره شمالی گفت که پیونگ‌یانگ دیگر هیچ علاقه‌ای به یک نشست بی‌فایده دیگر با آمریکا ندارد و واشنگتن باید سیاست خصمانه‌اش علیه پیونگ‌یانگ را کنار بگذارد."/>
  </head>
  <body>
    <article>
      <h1>کره شمالی: رایگان به نشست با ترامپ نمی‌رویم</h1>
      <address><time datetime="2019-11-18T10:57:23+00:00">18 Nov 2019, 10:57</time> by <a rel="author">فاطمه نبید</a></address>
      <p>کره شمالی گفت که پیونگ‌یانگ دیگر هیچ علاقه‌ای به یک نشست بی‌فایده دیگر با آمریکا ندارد و واشنگتن باید سیاست خصمانه‌اش علیه پیونگ‌یانگ را کنار بگذارد.</p>
      <p>به گزارش ایسنا به نقل از خبرگزاری یونهاپ، کیم کای-گوان، مشاور وزیر خارجه کره شمالی و مذاکره کننده پیشین این کشور در بیانیه‌ای که توسط آژانس خبری این کشور منتشر شد گفت که توییت اخیر دونالد ترامپ، رئیس‌جمهور آمریکا در واقع پیشنهاد یک نشست دیگر با کیم جونگ اون، رهبر کره شمالی است.</p>
      <p>ترامپ روز یکشنبه از رهبر کره شمالی خواسته بود برای معامله با او در برچیدن تسلیحات هسته‌ای عجله کند و در پایان نوشته بود بزودی می‌بینمت!</p>
      <p>به گفته این مشاور، ترامپ و اون سه بار با یکدیگر دیدار داشته‌اند اما نتیجه‌ای حاصل نشده است و تغییری محسوس در روابط دو کشور ایجاد نشده است. او آمریکا را به خرید زمان متهم کرد و گفت: ما دیگر علاقه‌ای به این نشست‌های بی‌حاصل نداریم. ما دیگر بدون گرفتن امتیاز حاضر به دادن هیچ‌چیزی به رئیس جمهور آمریکا نیستیم باید بهایی عادلانه برای آنچه ترامپ به عنوان دستاورد به آن مباهات می‌کند به ما داده شود.</p>
      <p>او افزود: آمریکا اگر واقعا خواهان گفتگو با پیونگ‌یانگ است، باید سیاست خصمانه‌اش در قبال کره شمالی را کنار بگذارد.</p>
      <p>انتهای پیام</p>
    </article>
  </body>
</html>