<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/girgensonam-pozitiva-lietderiba-sabres-zaudejuma.d?id=51647839"/>
    <meta property="og:site_name" content="DELFI"/>
    <meta property="article:published_time" content="2019-11-18T10:16:36+00:00"/>
    <meta property="og:title" content="Girgensonam pozitīva lietderība 'Sabres' zaudējumā "/>
    <meta property="og:description" content="Latvijas hokejists Zemgus Girgensons svētdien Nacionālās hokeja līgas (NHL) spēli noslēdza ar pozitīvu lietderības koeficientu +1, taču viņa pārstāvētā komanda Bufalo &quot;Sabres&quot; piedzīvoja zaudējumu."/>
  </head>
  <body>
    <article>
      <h1>Girgensonam pozitīva lietderība 'Sabres' zaudējumā </h1>
      <address><time datetime="2019-11-18T10:16:36+00:00">18 Nov 2019, 10:16</time> by <a rel="author">LETA</a></address>
      <p>
        <b>Latvijas hokejists <a href="https://www.delfi.lv/temas/zemgus-girgensons">Zemgus Girgensons</a> svētdien Nacionālās hokeja līgas (NHL) spēli noslēdza ar pozitīvu lietderības koeficientu +1, taču viņa pārstāvētā komanda Bufalo "<a href="https://www.delfi.lv/temas/sabres">Sabres</a>" piedzīvoja zaudējumu.</b>
      </p>
      <p>"Sabres" viesos ar rezultātu 1:4 (0:1, 0:1, 1:2) piekāpās Čikāgas "Blackhawks", kas svinēja jau ceturto panākumu pēc kārtas.</p>
      <p>Girgensons laukumā pavadīja 11 minūtes un 33 sekundes, no tām trīs minūtes un 13 sekundes nospēlējot mazākumā. Hokejists spēles laikā izdarīja vienu metienu, pielietoja trīs spēka paņēmienus, nopelnīja divas soda minūtes un spēli noslēdza ar pozitīvu lietderību +1.</p>
      <p>Pirmajos divos periodos "Sabres" vārtsargu divreiz pārspēja šī gada debitants Kirbijs Dačs, bet Patriks Keins un Džonatans Teivss līdz trešā perioda vidum spēja panākt jau 4:0. Vienīgos vārtus "Sabres" komandā guva kapteinis Džeks Aikels, kurš ar savu 13.precīzo raidījumu izcēlās trešdaļas desmitajā minūtē.</p>
      <p>Keinam šī bija jau devītā spēle pēc kārtas, kurā viņš iekrājis vismaz vienu rezultativitātes punktu.</p>
      <p>Otrā svētdienas spēlē graujošu panākumu izcīnīja Vegasas "Golden Knights", kas mājās ar 6:0 (1:0, 1:0, 4:0) uzvarēja Kalgari "Flames". Uzvarētāju rindās ar četrām rezultatīvām piespēlēm izcēlās Neids Šmids, bet divi vārti un rezultatīva piespēle Viljama Karlsona rēķinā. Tikmēr otrā laukuma pusē ar negatīvu lietderības koeficientu -5 izcēlās Šons Monehens un Džonijs Gudro.</p>
      <p>Marks Andrē Flerī Lasvegasas komandas vārtos tika galā ar visiem 34 metieniem. Zīmīgi, ka Kalgari komanda vārtus nav guvusi jau 130,03 minūtes.</p>
    </article>
  </body>
</html>