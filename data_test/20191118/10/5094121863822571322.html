<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/exradnimu-dostalovi-potvrdil-soud-trest-za-sexualni-natlak-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T10:44:00+00:00"/>
    <meta property="og:title" content="Za sexuální nátlak podmínku. Přerovskému exradnímu Dostálovi soud potvrdil trest"/>
    <meta property="og:description" content="Přerovský politik Marek Dostál z ODS byl v pondělí pravomocně uznán olomouckým krajským soudem vinným ze sexuálního nátlaku."/>
  </head>
  <body>
    <article>
      <h1>Za sexuální nátlak podmínku. Přerovskému exradnímu Dostálovi soud potvrdil trest</h1>
      <address><time datetime="2019-11-18T10:44:00+00:00">18 Nov 2019, 10:44</time> by <a rel="author">ČTK</a></address>
      <p>Soud mu rovněž potvrdil trest jednoho roku se zkušebním odkladem na dva roky. Zároveň musí poškozené zaplatit 50.000 korun.</p>
      <p>Podle rozsudku zneužil svého postavení zaměstnavatele a ženu, která v jeho firmě pracovala jako servírka, ve dvou případech přiměl k orálnímu styku.</p>
      <p>Dostál kvůli kauze rezignoval krátce po komunálních volbách na funkci přerovského radního s tím, že chce očistit své jméno.</p>
      <p>Podle soudu byla vina obžalovaného prokázána.</p>
      <p>"Rozhodnutí soudu nevisí pouze na výpovědi poškozené, ale je podporována i dalšími důkazy, byť nepřímými, jako jsou znalecké posudky nebo výpovědi osob, kterým se poškozená svěřila. Máme za to, že tato výpověď obstojí," uvedla soudkyně Michaela Burešová.</p>
      <p>Dostál, který vinu po celou dobu popíral a tvrdil, že jde ze strany jeho bývalé pracovnice o mstu související se zpronevěrou peněz, rozsudek pouze komentoval slovy, že je to strašné.</p>
      <p>Jeho obhájce uvedl, že zváží případné kroky, kterým by bylo dovolání.</p>
      <figure>
        <img src="https://g.denik.cz/60/09/prerov-marek-dostal-14_denik-150-3x2.jpg"/>
      </figure>
      <aside>
        <a href="https://prerovsky.denik.cz/zlociny-a-soudy/byvaly-radni-dostal-dostal-podminku-v-kauze-sexualniho-natlaku-20190621.html">Bývalý radní Dostál dostal trest v kauze sexuálního nátlaku Přečíst článek ›</a>
      </aside>
      <h3>Měl ji svléknout a lákat do sprchy</h3>
      <p>Podle obžaloby si muž pozval poškozenou 6. listopadu 2017 do bytu kvůli řešení jejího schodku v tržbě.</p>
      <p>Tam ji údajně svlékl, lákal ji do sprchy a požadoval po ní, aby ho orálně uspokojila.</p>
      <p>Žena na to přistoupila z obavy o práci, stojí v obžalobě.</p>
      <p>Další incident se odehrál o několik dní později přímo v pohostinství, kde ženu k sexuálnímu aktu údajně donutil obdobným způsobem, uvádí obžaloba.</p>
      <p>Podle znalců se u ženy rozvinula posttraumatická psychická porucha, což soud vyvodil jako těžkou újmu na zdraví.</p>
      <p>Obhajoba považovala rozsudek okresního soudu za nespravedlivý a předčasný, kritizovala především to, že poškozená nebyla přítomna u hlavního líčení a Dostál se tak nemohl konfrontovat s její výpovědí.</p>
      <p>"Nebyl zde prostor pro extrémní chránění práv poškozené na úkor práv pana obžalovaného," uvedl obhájce Petr Vavřík.</p>
      <p>Podle zmocněnce poškozené byl ale tento procesní postup na místě, a to s ohledem na zvláštní statut poškozené. Doplnil, že vyslechnuta byla podle zákona, stejný názor měl i krajský soud.</p>
      <p>"Znalci opakovaně vyslovili, že co se týče věrohodnosti, je u ní silná," doplnila soudkyně.</p>
      <figure>
        <img src="https://g.denik.cz/43/e2/zachranka-sanitka-07-nehoda-havarie6868_denik-150-3x2.jpg"/>
      </figure>
      <aside>
        <a href="https://prerovsky.denik.cz/nehody/divka-nadychala-v-poledne-2-5-promile-vezla-ji-zachranka-20191118.html">Dívka nadýchala v poledne 2,5 promile, vezla ji záchranka Přečíst článek ›</a>
      </aside>
      <h3>"Jen tvrzení znalců"</h3>
      <p>Obhájce ve své obhajobě opět poukazoval na morálku poškozené a tvrdil, že jí nejsou cizí návykové látky.</p>
      <p>Soud odkázal i na to, že je v současné době vyšetřována v souvislosti se zpronevěrou peněz.</p>
      <p>"Je hrozně těžké dokazovat, že si to vymyslela. V Přerově snad není jediný člověk, který by s ní měl dobrou zkušenost. Rozhodnutí je opřeno jen o tvrzení soudních znalců," uvedl Dostál.</p>
      <p>Podle žalobkyně Daniela Komárové však okresní soud provedl rozsáhlé dokazování a u poškozené byla zcela jasně diagnostikována posttraumatická stresová porucha.</p>
      <p>Dostál se stal přerovským radním loni 5. listopadu, na jeho obvinění upozornili opoziční zastupitelé. Dostál rezignoval loni 6. prosince, kdy už byla podaná obžaloba. Stále je přerovským zastupitelem a předsedou komise rady pro rozvoj, investice, dopravu a bezpečnost.</p>
      <p>"Výsledek soudu je pro mne novou informací. Budeme to muset probrat s Markem Dostálem a na vnitrostranické půdě a uvidíme, co dál," řekl dnes ČTK krajský šéf ODS a zároveň přerovský náměstek primátor Michal Zácha ODS.</p>
      <figure>
        <img src="https://g.denik.cz/60/09/prerov-marek-dostal-14_denik-150-3x2.jpg"/>
      </figure>
      <aside>
        <a href="https://prerovsky.denik.cz/zpravy_region/politik-ktery-dostal-podminku-za-sexualni-natlak-zustava-20190701.html">Politik, který dostal podmínku za sexuální nátlak, zůstává Přečíst článek ›</a>
      </aside>
    </article>
  </body>
</html>