<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/othisi-gia-ananeosi-tou-stolou-oasa-oasth-kai-ktel-kinitra-gia-ilektrokinisi.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T10:31:00+00:00"/>
    <meta property="og:title" content="Ώθηση για ανανέωση του στόλου ΟΑΣΑ, ΟΑΣΘ και ΚΤΕΛ – Κίνητρα για ηλεκτροκίνηση"/>
    <meta property="og:description" content="Προγραμματίζεται η ένταξη ηλεκτρικών οχημάτων στους στόλους των αστικών συγκοινωνιών των δύο μεγάλων αστικών κέντρων, Αθήνας και Θεσσαλονίκης"/>
  </head>
  <body>
    <article>
      <h1>Ώθηση για ανανέωση του στόλου ΟΑΣΑ, ΟΑΣΘ και ΚΤΕΛ – Κίνητρα για ηλεκτροκίνηση</h1>
      <address>
        <time datetime="2019-11-18T10:31:00+00:00">18 Nov 2019, 10:31</time>
      </address>
      <p>
        <b>Προγραμματίζεται η ένταξη ηλεκτρικών οχημάτων στους στόλους των αστικών συγκοινωνιών των δύο μεγάλων αστικών κέντρων, Αθήνας και Θεσσαλονίκης</b>
      </p>
      <p>Κίνητρα για ευνοϊκότερες συνθήκες ανάπτυξης ηλεκτροκίνησης επεξεργάζεται το υπουργείο Μεταφορών σε συνεργασία με το υπουργείο Οικονομικών, όπως ανέφερε ο υφυπουργός υποδομών, μιλώντας στην έκθεση Ηλεκτροκίνηση EXPO 2019, προσθέτοντας πως το υπουργείο επεξεργάζεται ήδη ένα θεσμικό πλαίσιο για την επόμενη μέρα της αυτοκίνησης και συγκεκριμένα για το περιβάλλον των νέων, φιλικότερων προς το περιβάλλον τεχνολογιών.</p>
      <p>Όπως αποκάλυψε ο Γιάννης Κεφαλογιάννης, σε φάση διαμόρφωσης βρίσκονται οι Υπουργικές Αποφάσεις που θα ορίσουν τις προδιαγραφές για τα συνεργεία ηλεκτρικών οχημάτων και τους τεχνίτες που θα επισκευάζουν τα αυτοκίνητα του μέλλοντος. Πρόκειται για τις προϋποθέσεις λειτουργίας των συνεργείων, ως προς τους απαραίτητους χώρους, τον εξοπλισμό αλλά και την εξειδικευμένη στελέχωση, καθώς και τα προσόντα, την εκπαίδευση και πιστοποίηση των τεχνιτών ηλεκτρικών οχημάτων.</p>
      <p>Σκοπός του αρμόδιου Υπουργείου είναι η ομαλή μετάβαση της χώρας μας στη νέα εποχή και παράλληλα με την τεχνολογική εξέλιξη.</p>
      <p>Τη μετάβαση στην εποχή της ηλεκτροκίνησης θα σηματοδοτήσει η ένταξη ηλεκτρικών οχημάτων στους στόλους των αστικών συγκοινωνιών των δύο μεγάλων αστικών κέντρων, Αθήνας και Θεσσαλονίκης. Στον επικείμενο διαγωνισμό, που έχει προαναγγελθεί, μεγάλο ποσοστό θα αφορά ηλεκτροκίνητα οχήματα. Επί του παρόντος, σε συνεργασία με τον ΟΑΣΑ και τον ΟΑΣΘ, αναζητείται το κατάλληλο μείγμα.</p>
      <p>Όπως επισήμανε ο υφυπουργός, με τα ηλεκτροκίνητα λεωφορεία όχι μόνο θα συστηθεί ουσιαστικά η ηλεκτροκίνηση στο ευρύ κοινό, αλλά θα έχουμε την ευκαιρία να αξιολογήσουμε τη λειτουργικότητα και την αποτελεσματικότητα των ηλεκτροκίνητων οχημάτων.</p>
      <p>Σε ό,τι αφορά τα ηλεκτροκίνητα αυτοκίνητα, τα βασικά σημεία που επεξεργάζεται το υπουργείο για την ενίσχυση της ηλεκτροκίνησης είναι:</p>
      <p>– Η μείωση του ΦΠΑ από το 24% στο 13% για την αγορά ηλεκτρικού αυτοκινήτου-δικύκλου.</p>
      <p>– Η ανάπτυξη εκτεταμένου δικτύου υποδομών φόρτισης.</p>
      <p>– Η επιδότηση της αγοράς ηλεκτρικών ταξί.</p>
      <p>– Η παροχή κινήτρων για ηλεκτρικά εταιρικά ΙΧ (μηδενικός φόρος χρήσης).</p>
      <p>– Η θέσπιση κυκλοφοριακών προνομίων για τη χρήση ηλεκτρικών οχημάτων.</p>
      <p>– Η αντικατάσταση των παλαιών κρατικών οχημάτων και των αστικών λεωφορείων με ηλεκτρικά οχήματα.</p>
      <p>– Η θέσπιση ειδικού σήματος οχήματος μηδενικών ρύπων.</p>
    </article>
  </body>
</html>