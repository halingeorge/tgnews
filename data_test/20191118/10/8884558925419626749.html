<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/na-hrvaskem-ranjeni-migrant-se-vedno-v-smrtni-neva"/>
    <meta property="og:site_name" content="Primorske novice"/>
    <meta property="article:published_time" content="2019-11-18T10:51:35+00:00"/>
    <meta property="og:title" content="Na Hrvaškem ranjeni migrant še vedno v smrtni nevarnosti"/>
    <meta property="og:description" content="Zdravstveno stanje migranta, ki je bil v soboto ranjen med posredovanjem hrvaških policistov v Gorskem kotarju, je stabilno, a je še vedno v smrtni nevarnosti, danes poročajo hrvaški mediji, ki se sklicujejo na vire iz reškega kliničnega centra. Migranta so operirali zaradi hudih poškodbe prsnega koša in trebuha."/>
  </head>
  <body>
    <article>
      <h1>Na Hrvaškem ranjeni migrant še vedno v smrtni nevarnosti</h1>
      <address><time datetime="2019-11-18T10:51:35+00:00">18 Nov 2019, 10:51</time> by <a rel="author">STA</a></address>
      <p>
        <b>Zdravstveno stanje migranta, ki je bil v soboto ranjen med posredovanjem hrvaških policistov v Gorskem kotarju, je stabilno, a je še vedno v smrtni nevarnosti, danes poročajo hrvaški mediji, ki se sklicujejo na vire iz reškega kliničnega centra. Migranta so operirali zaradi hudih poškodbe prsnega koša in trebuha.</b>
      </p>
      <figure>
        <img src="https://static.primorske.si/foto/highres/gnweb/720139_policija_hrvaska.jpg"/>
        <figcaption>Foto: Wikipedia</figcaption>
      </figure>
      <p><b>REKA</b> &gt; Hrvaški notranji minister <b>Davor Božinović</b> je po opravljeni policijski preiskavi v nedeljo zvečer potrdil, da so migranta zadeli streli iz policijskega orožja.</p>
      <p>"Med preiskavo ni bilo ugotovljeno, da bi bila uporaba strelnega orožja usmerjena proti konkretni osebi z namenom, da bi delovali proti osebi," je izjavil Božinović. Zadržal se je ocene, ali je bila uporaba orožja upravičena.</p>
      <p>Hrvaška policija ni objavila drugih podrobnosti o dogodku. Potrdili so, da je bil ranjeni migrant del skupine približno 15 oseb, ki so jih hrvaški policisti sumili ilegalnega prehoda meje. Policisti so posredovali na težko dostopnem področju Gorskega kotarja, nedaleč od predora Tuhobić ob avtocesti, ki povezuje Reko in Zagreb. Hrvaški mediji so poročali, da so bili migranti po vsem sodeč namenjeni proti Sloveniji.</p>
      <p>Policist naj bi streljal v zrak, da bi tako poklical kolege na pomoč, a se je med streljanjem spotaknil in padel ter po naključju zadel migranta, je danes neuradno poročal Jutarnji list. Na notranjem ministrstvu navedb niso želeli ne potrditi ne zanikati.</p>
      <p>Časnik je dodal, da je policist, ki je streljal, skupaj s kolegom nesel ranjenega moškega več kilometrov do avtomobila, s katerim naj bi ga prepeljali v bolnišnico. Dodaja, da je isti policist pred dnevi rešil življenje nekemu premraženemu migrantu.</p>
      <p>Ostali migranti, ki so bili v skupini z ranjenim migrantom, so zatrdili, da je ranjeni migrant iz Afganistana, je danes poročal Večernji list. Kot dodaja, poškodbe, ki jih je dobil migrant, nujne ne pomenijo, da je šlo za dva strela, saj je možno, da je tovrstne poškodbe povzročil samo en sam strel.</p>
    </article>
  </body>
</html>