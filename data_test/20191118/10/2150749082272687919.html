<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/u-zoni-chaes-zatrimali-chotiroh-ozbroyenih-stalkeriv/"/>
    <meta property="og:site_name" content="Прямий"/>
    <meta property="article:published_time" content="2019-11-18T10:21:00+00:00"/>
    <meta property="og:title" content="У зоні ЧАЕС затримали чотирьох озброєних сталкерів"/>
    <meta property="og:description" content="Прикордонним нарядом були зупинені два позашляховики, в яких четверо українців зі зброєю їхали в напрямку зони відчуження. Про це повідомляє Північне"/>
  </head>
  <body>
    <article>
      <h1>У зоні ЧАЕС затримали чотирьох озброєних сталкерів</h1>
      <address>
        <time datetime="2019-11-18T10:21:00+00:00">18 Nov 2019, 10:21</time>
      </address>
      <p>
        <b>Прикордонним нарядом були зупинені два позашляховики, в яких четверо українців зі зброєю їхали в напрямку зони відчуження.</b>
      </p>
      <p>Про це повідомляє Північне регіональне управління Держприкордонслужби на своїй сторінці в Facebook.</p>
      <p>“Порушити режим та незаконно зі зброєю потрапити до зони відчуження на двох високопрохідних автомобілях намагались учора ввечері чотири громадяни України. Так, прикордонним нарядом від відділу Іванків Житомирського загону спільно із співробітниками Національної поліції під час несення служби було виявлено рух двох позашляховиків в напрямку території зони ЧАЕС. Правоохоронці зупинили транспортні засоби марок Land Rover та Ford коли ті саме перетнули тилову межу забороненої території поза контрольними постами. В автомобілях перебували наші співвітчизники, жителі Дніпропетровської і Львівської областей та міста Києва. Окрім цього в салонах іномарок під час огляду було виявлено чотири одиниці нарізної зброї різних калібрів та одна гладкоствольна рушниця 22 калібру з боєприпасами до них”, — йдеться у повідомленні.</p>
      <p>Вказано, що чоловіки пояснили свої наміри потрапити до зони відчуження тим, що вони мали бажання пристріляти зброю на покинутій території.</p>
      <p>“Наразі правопорушників притягнуто до відповідальності за порушення вимог режиму радіаційної безпеки в місцевості, що зазнала радіоактивного забруднення. Нарізні карабіни „Sovage“, „GSG 5“, „Зброяр Z“, „Kriss Vector“, рушниця „ATA arms“, а також майже 100 боєприпасів вилучено співробітниками Національної поліції. Перевірочні заходи тривають”, — вказано у повідомленні.</p>
      <p>Нагадаємо, <a href="https://prm.ua/politsiya-zatrimala-u-zoni-chaes-323-stalkeriv/">протягом 2019 року поліція затримала у зоні ЧАЕС 323 "сталкерів"</a>.</p>
      <p>19 вересня <a href="https://prm.ua/u-zoni-vidchuzhennya-chaes-zatrimali-viyskovogo-dezertira/">у зоні відчуження ЧАЕС знайшли та затримали 30-річного військового контрактної служби</a>, якого розшукували з 5 вересня як зниклого безвісти.</p>
      <related>
        <h4>Схожі новини</h4>
        <a href="https://prm.ua/porushnik-u-ryasi-prikordonniki-zatrimali-cholovika-u-tserkovnomu-vbranni-yakogo-rozshukuye-interpol/"/>
        <a href="https://prm.ua/bitva-droniv-na-lvivshhini-prikordonniki-u-povitri-zupinili-kontrabandu-tsigarok/"/>
        <a href="https://prm.ua/na-kordoni-z-neviznanim-pridnistrov-yam-zdiysneno-napad-na-ukrayinskogo-prikordonnika/"/>
      </related>
    </article>
  </body>
</html>