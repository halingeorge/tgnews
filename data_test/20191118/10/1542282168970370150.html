<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/aigaio-limeniko-katadiokseispyrovolismoi-diakinites"/>
    <meta property="og:site_name" content="euronews"/>
    <meta property="article:published_time" content="2019-11-18T10:47:29+00:00"/>
    <meta property="og:title" content="Συνεχίζεται η διαδικασία αποσυμφόρησης των νησιών"/>
    <meta property="og:description" content="Προειδοποιητικά και στοχευμένα πυρά για να ακινητοποιήσει διακινητές που επιχείρησαν να διαφύγουν έριξαν σκάφη του Λιμενικού"/>
  </head>
  <body>
    <article>
      <h1>Συνεχίζεται η διαδικασία αποσυμφόρησης των νησιών</h1>
      <address><time datetime="2019-11-18T10:47:29+00:00">18 Nov 2019, 10:47</time> by <a rel="author">euronews </a></address>
      <p><a href="https://gr.euronews.com/2019/11/17/ekatontades-afikseis-prosfigwn-metanastwn-stin-ellada">Δύο περιστατικά με καταδίωξη και πυροβολισμούς σημειώθηκαν την Κυριακή στα νησιά Στρογγύλι και Κω</a>.</p>
      <p>Ειδικότερα, ταχύπλοο σκάφος που μετέφερε 11 μετανάστες και πρόσφυγες εντόπισε περιπολικό σκάφος του Λιμενικού στη θαλάσσια περιοχή, βορειοανατολικά της νήσου Στρογγύλης. Ο χειριστής του σκάφους αρχικά δεν συμμορφώθηκε στα ηχητικά και οπτικά σήματα του πληρώματος του περιπολικού σκάφους του Λιμενικού και επιχείρησε να διαφύγει, εκτελώντας παράλληλα επικίνδυνους ελιγμούς. Ακολούθησε καταδίωξη, ενώ ερρίφθησαν προειδοποιητικές βολές σε ασφαλή τομέα με αποτέλεσμα την ακινητοποίηση του σκάφους και την ασφαλή περισυλλογή και διάσωση των μεταναστών και προσφύγων. Ο 33χρονος αλλοδαπός χειριστής του σκάφους και διακινητής συνελήφθη.</p>
      <p>Στον εντοπισμό έξι μεταναστών και προσφύγων, καθώς και στη σύλληψη του 22χρονου αλλοδαπού διακινητή τους, προέβησαν, βραδινές ώρες του Σαββάτου, στελέχη του Λιμενικού Σώματος - Ελληνικής Ακτοφυλακής. Συγκεκριμένα, περιπολικό σκάφος του λιμενικού εντόπισε στη θαλάσσια περιοχή Ψαλίδι της Κω, ταχύπλοο σκάφος να κινείται με μεγάλη ταχύτητα και το οποίο δεν συμμορφωνόταν στα ηχητικά και φωτεινά σήματα του πληρώματος του σκάφους του λιμενικού. Ακολούθησε καταδίωξη με ρίψη στοχευμένης βολής ακριβείας στον εξωλέμβιο κινητήρα του σκάφους, που είχε ως αποτέλεσμα την ακινητοποίηση του και τη σύλληψη του 22χρονου αλλοδαπού χειριστή - διακινητή. Στη συνέχεια, στελέχη της οικείας λιμενικής Αρχής εντόπισαν τους ανωτέρω αλλοδαπούς, οι οποίοι είχαν αποβιβαστεί επί της ακτής, ενώ από το Λιμεναρχείο Κω που διενεργεί την προανάκριση, κατασχέθηκε το σκάφος πους τους μετέφερε.</p>
      <p>ΣΤο Λιμενικό Σώμα, από το πρωί της Παρασκευής έως και το πρωί της Δευτέρας, προχώρησε στη διάσωση και περισυλλογή τουλάχιστον 658 προσφύγων και μεταναστών σε 20 διαφορετικά περιστατικά έρευνας και διάσωσης, που έλαβαν χώρα σε διάφορες θαλάσσιες περιοχές του ανατολικού Αιγαίου.</p>
      <p>Σύμφωνα με το αρχηγείο του Λιμενικού Σώματος, τα περιστατικά διάσωσης και περισυλλογής από το Λιμενικό και τη Frontex, έλαβαν χώρα σε Αλεξανδρούπολη, Λέσβο, Χίο, Σάμο, Κω και Μεγίστη.</p>
      <p>Το ίδιο διάστημα, 730 μετανάστες και πρόσφυγες αποβιβάστηκαν με λέμβους σε διάφορα νησιά του Αιγαίου. Τα περιστατικά αυτά που ανέρχονται σε 15, διαχειρίστηκε το Λιμενικό Σώμα στα νησιά Λέσβος, Χίος, Σάμος, Φαρμακονήσι, Κω και Μεγίστη.</p>
      <h3>Συνεχίζεται η αποσυμφόρηση των νησιών</h3>
      <p>Στο λιμάνι του Πειραιά κατέπλευσε το πρωί το επιβατηγό οχηματαγωγό πλοίο "Blue Star 2" με 25 μετανάστες και πρόσφυγες από την Κω, 90 από την Κάλυμνο και 22 από τη Λέρο.</p>
      <p>Οι μετανάστες και πρόσφυγες αναμένεται να επιβιβαστούν σε λεωφορεία με προορισμό δομές φιλοξενίας.</p>
      <p>Στις λιμάνι του Πειραιά κατέπλευσε και το επιβατηγό οχηματαγωγό πλοίο "Νήσος Σάμος", μεταφέροντας 39 μετανάστες και πρόσφυγες από τη Χίο και 3 από τη Μυτιλήνη.</p>
    </article>
  </body>
</html>