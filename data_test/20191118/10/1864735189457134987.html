<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/diana-del-bufalo-1.4893538"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T10:57:25+00:00"/>
    <meta property="og:title" content="Diana Del Bufalo in crisi: &quot;Non è un periodo facile&quot;"/>
    <meta property="og:description" content="L'attrice confessa ai follower (oltre un milione) il momento no. Il consiglio su Instagram: &quot;Se state male, andate da qualcuno, la psicoterapia è magica&quot;"/>
  </head>
  <body>
    <article>
      <h1>Diana Del Bufalo in crisi: "Non è un periodo facile"</h1>
      <h2>L'attrice confessa ai follower (oltre un milione) il momento no. Il consiglio su Instagram: "Se state male, andate da qualcuno, la psicoterapia è magica"</h2>
      <address><time datetime="2019-11-18T10:57:25+00:00">18 Nov 2019, 10:57</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4893599.1574074645!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Diana Del Bufalo nel post su Instagram</figcaption>
      </figure>
      <p>Roma, 18 novembre 2019 - Senza trucco e senza maschere. <b>Diana Del Bufalo </b>si mette a nudo e in un post su Instagram in cui si mostra 'al naturale' racconta le proprie fragilità. "<b>Non sto passando un periodo facile </b>- rivela l'attrice -. Sto diventando grande, più saggia, più consapevole e sveglia. Mi accorgo di quanto la vita sia scivolosa e di quanto io sia impreparata ad accoglierla". Una vera e propria 'confessione' che rompe l'immagine patinata della persona di successo. Perché, malgrado i filtri di Instagram, anche i vip piangono. Eccome.</p>
      <figure>
        <embed-post data-src="https://www.instagram.com/p/B4-DXThilGe" data-service="Instagram"/>
      </figure>
      <p>Diana continua: "Se state passando un periodo di cambiamento, di confusione, di tristezza o di rancore, andate da qualcuno... la <b>psicoterapia </b>è <b>magica</b>, non è per i matti. È un percorso di allineamento con se stessi stupendo". Avere oltre un milione di follower non significa essere in pace con se stessi. Appagati. Ma disporre di un pubblico così vasto comporta anche delle responsabilità: essere onesti e magari d'esempio. "<b>Io sono come voi... fragile..</b>. ", ammette Diana. Che aggiunge un consiglio: "Non vi aspettate troppo da voi stessi ma esigete la felicità più spietata! Perdonate il prossimo, lasciate andare".</p>
      <h3>Chi è Diana Del Bufalo</h3>
      <p>Ventinove anni, attrice, cantante e conduttrice,<b> Diana Del Bufalo</b> viene lanciata sul piccolo schermo da <i>Amici di Maria De Filppi</i>. La simpatia e autenticità – la stessa che l'ha portata a scrivere un post dal contenuto così privato – vengono subito premiate. Dopo una partecipazione a <i>Mai dire Amici</i> della Gialappa's debutta al cinema al fianco di Massimo Boldi. Seguono le prime conduzioni tv. La svolta con <i>Colorado </i>nel 2015, a fianco di <b>Paolo Ruffini</b> che diventerà poi suo compagno ( in passato i due non hanno fatto segreto di una<b> crisi di coppia</b>). Nel 2017 calca il palco dell'Ariston come ospite. Recentemente l'abbiamo vista sul grande schermo in <i>Puoi baciare lo sposo</i> di Alessandro Genovesi e in <i>La profezia dell'armadillo</i> del fumettista Zerocalcare.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>