<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820271-u-gruzii-mitinguvalniki-ne-pustili-do-parlamentu-deputativ.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T10:18:00+00:00"/>
    <meta property="og:title" content="У Грузії мітингувальники не пустили до парламенту депутатів"/>
    <meta property="og:description" content="Учасники акції протесту, які з учорашнього вечора пікетують парламент Грузії, не пропустили в законодавчий орган уже трьох депутатів від правлячої партії."/>
  </head>
  <body>
    <article>
      <h1>У Грузії мітингувальники не пустили до парламенту депутатів</h1>
      <h2>Учасники акції протесту, які з учорашнього вечора пікетують парламент Грузії, не пропустили в законодавчий орган уже трьох депутатів від правлячої партії.</h2>
      <address>
        <time datetime="2019-11-18T10:18:00+00:00">18 Nov 2019, 10:18</time>
      </address>
      <p>Про це повідомляє портал <a href="https://www.newsgeorgia.ge/uchastniki-aktsii-protesta-ne-vpustili-v-parlament-deputatov-video/">Новини-Грузія.</a></p>
      <p>"Учасники акції протесту опозиції, які з учорашнього вечора пікетують біля парламенту Грузії всі чотири входи (центральний і три додаткові), сьогодні не пропустили до законодавчого органу уже трьох депутатів від правлячої партії “Грузинська мрія”: Мераба Кварая, Реваза Арвеладзе і Гію Жоржоліані" , - йдеться у повідомленні.</p>
      <figure>
        <iframe src="https://www.youtube.com/embed/NtY6Mdm8ukQ" width="560" height="315" data-service="Youtube" scrolling="no"/>
      </figure>
      <p>Протестувальники закликали депутатів покинути парламентську більшість через те, що “Грузинська мрія” провалила на голосуванні конституційні зміни, пов'язані з виборчою реформою, і не виконала свою обіцянку провести в 2020 році пропорційні вибори.</p>
      <p>Представників правлячої партії, які потрапили в пікет, співробітникам поліції довелося супроводжувати до автомобілів.</p>
      <p>Повідомляється, що сьогодні в парламенті мають відбутися засідання бюро і комітету регіональної політики і самоврядування. Однак лідери опозиції заявляють, що сьогодні жоден депутат не потрапить в парламент.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819948-u-tbilisi-protestuvalniki-zablokuvali-vsi-vhodi-do-parlamentu.html">У Тбілісі протестувальники заблокували всі входи до парламенту</a>
      </blockquote>
      <p>Як повідомлялося, 14 листопада парламент <a href="https://www.ukrinform.ua/tag-gruzia">Грузії </a>ухвалив законопроект про внесення змін до Конституції, що передбачають зміну виборчої системи.</p>
      <p>Грузинська влада ще в червні на тлі багатотисячних протестних акцій пообіцяла внести зміни до Конституції, щоб уже в 2020 році провести вибори до парламенту виключно за пропорційною системою. Для ухвалення конституційних поправок необхідні були голоси 113 депутатів. Але парламент 101 голосом проти трьох провалив законопроект. Опозиція і громадські активісти оголосили про початок протестів і встановили в центрі Тбілісі наметове містечко.</p>
    </article>
  </body>
</html>