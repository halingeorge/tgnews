<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/vypnute-semafory-na-krizovatce-kounicovy-a-kotlarske-5-nehod-za-jedno-odpoledne-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T10:06:00+00:00"/>
    <meta property="og:title" content="Vypnuté semafory na brněnské křižovatce: Pět nehod za jedno odpoledne"/>
    <meta property="og:description" content="Policisté řídí od pondělního rána dopravu v křižovatce brněnských ulic Kounicova a Kotlářská. Od víkendu jsou totiž na frekventovaném místě vypnuté semafory. V neděli odpoledne se tam přitom stalo hned pět nehod."/>
  </head>
  <body>
    <article>
      <h1>Vypnuté semafory na brněnské křižovatce: Pět nehod za jedno odpoledne</h1>
      <address><time datetime="2019-11-18T10:06:00+00:00">18 Nov 2019, 10:06</time> by <a rel="author">Eliška Gáfriková</a></address>
      <p>Řidiči budou křižovatkou bez semaforů projíždět zřejmě až do pátku. „Policisté budou na místě řídit dopravu i v dalších dnech, minimálně v ranní a odpolední špičce," uvedl brněnský policejní mluvčí David Chaloupka.</p>
      <p>Zároveň však upozornil, že dopravní situaci v místě ještě komplikují i vypnuté semafory na vedlejší křižovatce ulic Kounicova a Nerudova.</p>
      <figure>
        <img src="https://g.denik.cz/50/f2/dsc-9994-01_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/v-brne-lide-slavi-tricetilete-vyroci-sametove-revoluce-20191117.html">Brno slavilo cinkáním klíči a trojbarevným Špilberkem Přečíst článek ›</a>
      </aside>
      <p>Při nedělních nehodách se naštěstí nikdo vážně nezranil. Podle policistů za nimi zřejmě stojí nepozornost řidičů. „Řidiči místem projíždí automaticky a nevnímají dopravní značení, které v místě je. Při jedné z nedělních nehod dokonce jeden z řidičů policistům tvrdil, že jel na zelenou, byť v té době už semafory nefungovaly," zmínil Chaloupka.</p>
      <p>Dopravní značení u křižovatky řidiče upozorňuje na přednost v jízdě, kdy je Kounicova ulice hlavní a Kotlářská ulice vedlejší, snížení rychlosti i to, že v místě je stavba. Některým řidičům ale přijde nedostačující. „Vyřešení křižovatky bez semaforů pouhým vyznačením hlavní silnice je naprosto nedostačující," upozornila třeba Iveta Dlugošová.</p>
      <figure>
        <img src="https://g.denik.cz/50/71/libor-zabransky-0_denik-150-3x2.jpg"/>
      </figure>
      <aside>
        <a href="https://brnensky.denik.cz/hokej_region/sef-se-vraci-zpatky-na-stridacku-kometu-povede-po-fialovi-jako-trener-zabransky-20191118.html">Šéf se vrací zpátky na střídačku. Kometu povede po Fialovi jako trenér Zábranský Přečíst článek ›</a>
      </aside>
      <p>Od soboty příštího týdne bude na čas bez semaforů i další velká křižovatka v Brně, pouze dopravními značkami se budou muset řidiči řídit v křižovatce brněnských ulic Úvoz a Tvrdého.</p>
    </article>
  </body>
</html>