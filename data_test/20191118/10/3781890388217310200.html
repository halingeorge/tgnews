<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742312"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T10:11:00+00:00"/>
    <meta property="og:title" content="ค้านส.ว.เข้ากมธ.แก้รธน. หวั่นเป็นจระเข้ขวางคลอง"/>
    <meta property="og:description" content="“เทพไท”ค้าน ส.ว.เข้ากมธ.ศึกษาแก้รธน. หวั่นเป็นจระเข้ขวางคลอง แนะตั้งกมธ.ร่วมรัฐสภาถ้าให้ส.ว.มีส่วนร่วม"/>
  </head>
  <body>
    <article>
      <h1>ค้านส.ว.เข้ากมธ.แก้รธน. หวั่นเป็นจระเข้ขวางคลอง</h1>
      <address>
        <time datetime="2019-11-18T10:11:00+00:00">18 Nov 2019, 10:11</time>
      </address>
      <p>
        <b>“เทพไท”ค้าน ส.ว.เข้ากมธ.ศึกษาแก้รธน. หวั่นเป็นจระเข้ขวางคลอง แนะตั้งกมธ.ร่วมรัฐสภาถ้าให้ส.ว.มีส่วนร่วม</b>
      </p>
      <p>เมื่อวันที่ 18 พ.ย.  นายเทพไท เสนพงศ์ ส.ส.นครศรีธรรมราช พรรคประชาธิปัตย์ กล่าวถึงการตั้งคณะกรรมาธิการ (กมธ.) วิสามัญศึกษาปัญหา และแนวทางแก้ไขรัฐธรรมนูญ ว่า การที่คณะกรรมการประสานงานพรรคร่วมรัฐบาล (วิปรัฐบาล) และวิปฝ่ายค้านกำหนดให้กมธ.วิสามัญชุดนี้มี 49 คน ซึ่งแบ่งเป็นสัดส่วนของพรรคร่วมรัฐบาล 18 คน ฝ่ายค้าน19คน และคณะรัฐมนตรี( ครม.) 12 คนนั้น จากข่าวที่ว่าจะจัดสรรโควต้ากมธ.สัดส่วน ครม.ให้กับ ส.ว.เข้ามาร่วมด้วยนั้น ส่วนตัวเห็นว่าการเสนอญัตติด่วนเรื่องการตั้งกมธ.วิสามัญชุดนี้ เป็นเรื่องของฝ่ายนิติบัญญัติมาตั้งแต่เริ่มต้น และพล.อ.ประยุทธ จันทร์โอชา นายกรัฐมนตรีและรมว.กลาโหม ยังยืนยันว่าเป็นเรื่องของสภาผู้แทนราษฎร รัฐบาลไม่มีส่วนเกี่ยวข้องด้วย ดังนั้น เมื่อสภาฯมีมติให้ตั้งกมธ.วิสามัญชุดนี้ขึ้นมา ก็ควรพิจารณาในประเด็นต่อไปนี้ด้วย 1.กมธ.วิสามัญชุดนี้ไม่ควรมีสัดส่วนของ ครม. 2.ถ้ามีสัดส่วนของ ครม.ก็ควรจะกระจายให้พรรคร่วมรัฐบาลทุกพรรค และ3.ถ้าจะแบ่ง กมธ. สัดส่วนของ ครม.12 คน ให้แก่บุคคลในครม.6 คน และบุคคลภายนอก 6 คน ก็ไม่ควรนำส.ว.หรืออดีตกรรมการร่างรัฐธรรมนูญ (กรธ.) เข้าร่วม<br/><br/>“การเปิดโอกาสให้ส.ว.หรืออดีตกรธ.เข้าร่วมเป็นกมธ.วิสามัญชุดนี้ จะทำให้เกิดปัญหาและอุปสรรคในการทำงานของ กมธ.ชุดนี้ เพราะกลุ่มคนทั้ง 2 ส่วนนี้มีผลประโยชน์ทับซ้อน หรือมีส่วนได้เสียกับรัฐธรรมนูญฉบับนี้อย่างชัดเจนมาก และถ้าจะนำคนที่มีจุดยืนต่อต้านการแก้รัฐธรรมนูญแบบสุดขั้วมาร่วมในกมธ.ชุดนี้ ก็ไม่ต่างอะไรกับเอาจระเข้มาขวางคลอง จึงขอเสนอว่าถ้าอยากให้ส.ว.มีส่วนร่วม หรือต้องการรับฟังความเห็นจาก ส.ว.ด้วย ควรใช้วิธีตั้งกมธ.ร่วมของรัฐสภาหรือ ให้ส.ว.ตั้งกมธ.วิสามัญในส่วนของวุฒิสภาขึ้นมาต่างหาก เพื่อศึกษาปัญหาและแนวทางแก้ไขรัฐธรรมนูญคู่ขนานกับกมธ.วิสามัญของสภาผู้แทนฯ น่าจะเหมาะสมที่สุด”นายเทพไท กล่าว.</p>
    </article>
  </body>
</html>