<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-know-what-is-happening-in-hong-kong-that-all-schools-closed-2855772.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T10:48:28+00:00"/>
    <meta property="og:title" content="जानें, हांगकांग में ऐसा क्या हो रहा है सभी स्कूलों को कर दिया गया बंद"/>
    <meta property="og:description" content="हांगकांग में सरकार विरोधी हिंसक प्रदर्शनों के दौरान होने वाले जाम को देखते हुए प्रशासन ने प्राथमिक एवं माध्यमिक स्तर के सभी स्कूलों में शिक्षण कार्य के स्थगन को बढ़ाकर मंगलवार तक कर दिया है। हांगकांग..."/>
  </head>
  <body>
    <article>
      <h1>जानें, हांगकांग में ऐसा क्या हो रहा है सभी स्कूलों को कर दिया गया बंद</h1>
      <address><time datetime="2019-11-18T10:48:28+00:00">18 Nov 2019, 10:48</time> by <a rel="author">हांगकांग, एजेंसी</a></address>
      <p>हांगकांग में सरकार विरोधी हिंसक प्रदर्शनों के दौरान होने वाले जाम को देखते हुए प्रशासन ने प्राथमिक एवं माध्यमिक स्तर के सभी स्कूलों में शिक्षण कार्य के स्थगन को बढ़ाकर मंगलवार तक कर दिया है। हांगकांग विशेष प्रशासनिक क्षेत्र सरकार के शिक्षा ब्यूरो ने सोमवार को यह घोषणा की। ब्यूरो के बयान के मुताबिक प्राथमिक एवं माध्यमिक तथा कुछ विशेष स्कूल बुधवार से पहले नहीं खुलेंगे। किंडरगाटेर्न्स एवं दिव्यांग बच्चों के स्कूल रविवार तक बंद रहेंगे। </p>
      <p>ब्यूरो ने कहा कि प्रदर्शन के दौरान सड़कों और यातायात जाम की आशंका को देखते हुए स्कूलों में शिक्षण कार्य फिर से बहाल करने में वक्त लग सकता है। गत गुरुवार को हांगकांग में हुए हिंसक प्रदर्शन के दौरान कई स्कूली वाहनों को क्षतिग्रस्त कर दिया गया था और कई स्थानों पर यातायात जाम कर दिया था। इस दौरान स्कूल संचालकों को धमकाया भी गया। </p>
      <p>ब्यूरो ने छात्रों से प्रदर्शनों से दूर रहने तथा किसी प्रकार की गैर कानूनी गतिविधि में लिप्त नहीं होने की भी अपील की है। इससे पहले हांगकांग पुलिस ने शहर के पॉलिटेक्निक विश्वविद्यालय के समीप  सड़क को अवरुद्ध करने वाले प्रदर्शकारियों को हटाने के लिए रविवार को आंसू गैस का इस्तेमाल किया।</p>
      <p>गौरतलब है कि हांगकांग में सरकार-विरोधी प्रदर्शनकारियों ने पिछले कुछ दिनों से सड़कें, सुरंगें और पुलों को अवरुद्ध कर शहर का यातायात बाधित कर रखा है। इसके कारण सभी स्कूल बंद हैं। </p>
    </article>
  </body>
</html>