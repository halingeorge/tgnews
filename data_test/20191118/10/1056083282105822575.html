<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717587/%D8%A8%D8%A7%D8%B1%D8%B4-%D8%A8%D8%B1%D9%81-%DA%A9%D8%A7%D8%B1-%D8%A2%D9%88%D8%A7%D8%B1%D8%A8%D8%B1%D8%AF%D8%A7%D8%B1%DB%8C-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%B1%D8%A7-%D8%B3%D8%AE%D8%AA-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:15:55+00:00"/>
    <meta property="og:title" content="بارش برف کار آواربرداری در مناطق زلزله زده را سخت می‌کند"/>
    <meta property="og:description" content="ایسنا/آذربایجان شرقی معاون سیاسی فرماندار شهرستان میانه با بیان این‌که اکنون در مناطق زلزله زده، بارش برف آغاز شده است، گفت: در چنین شرایط آب و هوایی آواربرداری سخت خواهد شد، البته ماشین آلات تا حد امکان کار آواربرداری را انجام می‌دهند."/>
  </head>
  <body>
    <article>
      <h6 class="kicker">معاون سیاسی فرماندار شهرستان میانه:</h6>
      <h1>بارش برف کار آواربرداری در مناطق زلزله زده را سخت می‌کند</h1>
      <address><time datetime="2019-11-18T10:15:55+00:00">18 Nov 2019, 10:15</time> by <a rel="author">لیلا جلیلی</a></address>
      <p>ایسنا/آذربایجان شرقی معاون سیاسی فرماندار شهرستان میانه با بیان این‌که اکنون در مناطق زلزله زده، بارش برف آغاز شده است، گفت: در چنین شرایط آب و هوایی آواربرداری سخت خواهد شد، البته ماشین آلات تا حد امکان کار آواربرداری را انجام می‌دهند.</p>
      <p> رسول یعقوبی در گفت‌وگو با ایسنا، اظهار کرد: با توجه به وضعیت آب و هوایی و سرما در  منطقه، زلزله زدگان نمی‌توانند در چادر زندگی کنند، مقرر شده طبق خواسته‌ی هر کسی، کانکسی به عنوان اسکان موقت ارائه شود یا این‌که هزینه‌ی اسکان موقت به افرادی که تمایل به اسکان اجاره‌ای دارند، پرداخت شود. واحدهای مسکونی 12 الی 15 متری جهت اسکان موقت نیز در حال ساخت است که اطلاعی ندارم چند واحد مسکونی اضطراری در منطقه ساخته شده است.</p>
      <p>وی با بیان این‌که تاکنون 112 نفر از مردم مناطق زلزله زده‌ی میانه خواستار اسکان موقت در کانکس شدند، گفت: افراد متقاضی برای اسکان موقت اجاره‌ای می‌توانند با ارائه‌ی شماره‌ حساب بانکی، هزینه‌ی اجاره را که 10 میلیون تومان تعیین شده را دریافت کنند.</p>
      <p>وی افزود: در حال حاضر کانکس‌های مورد نیاز به روستاهای مورد نظر ارسال می‌شود تا مردم در آن مستقر شوند.</p>
      <p>معاون سیاسی فرماندار شهرستان میانه با بیان این‌که آوار برداری در مناطق زلزله زده‌ی میانه به طور کامل تمام نشده است، گفت: در حال حاضر اقدامات آوار برداری در روستاهای زلزله زده‌ی میانه توسط اکیپ‌های اعزامی انجام می‌شود، آوارهای کوچه و معابر جمع آوری شده ولی آوار خانه‌های کهنه و فرسود و ترک خورده به مرور زمان جمع آوری خواهد شد.</p>
      <p>یعقوبی با بیان این‌که نزدیک به 90 دستگاه ماشین آلات در مناطق زلزله زده‌ی میانه برای آواربرداری مستقر شده اند، گفت: مردم مناطق زلزله زده به وسایل گرمایشی و کانکس نیاز دارند، خیران می‌توانند در این راستا، کمک‌های خیرخواهانه‌ی خود را ارسال کنند.</p>
      <p>انتهای پیام</p>
    </article>
  </body>
</html>