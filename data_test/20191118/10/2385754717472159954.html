<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/597866/se-leitourgia-apo-simera-i-platforma-ilektronikon-pleistiriasmon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T10:16:00+00:00"/>
    <meta property="og:title" content="Σε λειτουργία από σήμερα η πλατφόρμα ηλεκτρονικών πλειστηριασμών"/>
    <meta property="og:description" content="Αναμένεται να τεθεί σήμερα σε λειτουργία η πλατφόρμα διενέργειας ηλεκτρονικών πλειστηριασμών ενυπόθηκων ακινήτων, στην οποία μπορεί κάποιος να συμμετάσχει,..."/>
  </head>
  <body>
    <article>
      <h1>Σε λειτουργία από σήμερα η πλατφόρμα ηλεκτρονικών πλειστηριασμών</h1>
      <address><time datetime="2019-11-18T10:16:00+00:00">18 Nov 2019, 10:16</time> by <a rel="author">SigmaLive</a></address>
      <p>Αναμένεται να τεθεί σήμερα σε λειτουργία η πλατφόρμα διενέργειας ηλεκτρονικών πλειστηριασμών ενυπόθηκων ακινήτων, στην οποία μπορεί κάποιος να συμμετάσχει, όπου και αν βρίσκεται, χωρίς τη φυσική του παρουσία, με τη χρήση ηλεκτρονικού υπολογιστή.</p>
      <p>Διαχειριστής του Ηλεκτρονικού Συστήματος Πλειστηριασμού είναι η ACB E-AUCTIONS LTD. Οι πλειστηριασμοί θα αρχίσουν σε ένα μήνα, σύμφωνα με τον νόμο. Τη διαδικασία διαχείρισης και διεξαγωγής ηλεκτρονικών πλειστηριασμών αναλαμβάνουν Υπάλληλοι Πλειστηριασμού, οι οποίοι είναι εγγεγραμμένοι στο Ηλεκτρονικό Σύστημα Πλειστηριασμού.<br/><br/>Διατίθενται προς πλειστηριασμό όλων των ειδών τα ακίνητα όπως κατοικία, επαγγελματικός χώρος, κατάστημα, γραφείο, θέση στάθμευσης (parking), αποθήκη, βιομηχανικός-βιοτεχνικός χώρος, οικόπεδο, οικόπεδο με κτίσμα, αγροτεμάχιο, αγροτεμάχιο με κτίσμα και ξενοδοχειακή μονάδα.<br/><br/>Συμμετοχή υποψήφιου προσφοροδότη σε ηλεκτρονικούς πλειστηριασμούς μπορεί να γίνει μέσω του συστήματος <a href="https://www.eauction-cy.com/">www.eauction-cy.com</a>, στο οποίο απαιτείται εγγραφή. Φυσικό ή νομικό πρόσωπο το οποίο είναι εγγεγραμμένο στο Αρχείο Πληθυσμού της Κυπριακής Δημοκρατίας ή στον Έφορο Εταιρειών, αντίστοιχα, ταυτοποιείται μέσω της Κυβερνητικής Διαδικτυακής Διόδου Ασφαλείας (ΑΡΙΑΔΝΗ – CY Login).<br/><br/>Οι ηλεκτρονικοί πλειστηριασμοί διενεργούνται μόνο εργάσιμη ημέρα, Δευτέρα έως και Παρασκευή, από τις 10:00 π.μ. έως τις 12:00 μ.μ., εκτός από τις δημόσιες αργίες.<br/><br/>Συγκεκριμένα, όλοι οι πλειστηριασμοί στο σύστημα ξεκινούν στις 10:00 π.μ. και διαρκούν για δύο ώρες (μέχρι τις 12.00) καθώς και κατά τις παρατάσεις του χρόνου εφόσον προκύψουν (μέχρι ακόμα μία ώρα). Αυτή είναι η πρώτη φάση του πλειστηριασμού.<br/><br/>Ακολούθως, μετά την ολοκλήρωση της πρώτης φάσης, σε περίπτωση που υπάρχει υποψήφιος(οι) προσφοροδότης(ες) με προνομιακό καθεστώς, ακολουθεί δεύτερη φάση υποβολής προσφορών δεκαπέντε (15) λεπτών μεταξύ υποψήφιων προσφοροδοτών με προνομιακό καθεστώς μόνο.</p>
    </article>
  </body>
</html>