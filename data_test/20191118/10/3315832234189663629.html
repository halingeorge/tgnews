<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/51e98a17d9aed84c/in-anii-2015-2018-pccocs-a-deschis-peste-120-de-dosare-privind-traficul-de-copii-si-pornografia-infantila.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T10:07:05+00:00"/>
    <meta property="og:title" content="În anii 2015-2018 PCCOCS a deschis peste 120 de dosare privind traficul de copii și pornografia infantilă"/>
    <meta property="og:description" content="128 de cauze penale privind exploatarea sexuală și traficul de copii, au fost deschise în perioada 2015-2018 de către PCCOCS. În acest sens, autoritățile au organizat o conferință dedicată Zilei Europene pentru protecţia copiilor împotriva exploatării și abuzului sexual, unde s-a vorbit și despre cauzele de exploatare sexuală online a copiilor în Moldova."/>
  </head>
  <body>
    <article>
      <h1>În anii 2015-2018 PCCOCS a deschis peste 120 de dosare privind traficul de copii și pornografia infantilă</h1>
      <address><time datetime="2019-11-18T10:07:05+00:00">18 Nov 2019, 10:07</time> by <a rel="author">Jurnal.md</a></address>
      <p>
        <b>128 de cauze penale privind exploatarea sexuală și traficul de copii, au fost deschise în perioada 2015-2018 de către PCCOCS. În acest sens, autoritățile au organizat o conferință dedicată Zilei Europene pentru protecţia copiilor împotriva exploatării și abuzului sexual, unde s-a vorbit și despre cauzele de exploatare sexuală online a copiilor în Moldova.</b>
      </p>
      <p>Potrivit PCCOCS, în perioada 2015-2018, a fost posibilă pornirea unui număr de 110 cauze privind comiterea infracțiunii de pornografie infantilă, 11 cauze privind ademenirea copiilor în scopuri sexuale și șapte cauze privind traficul de copii. O mare parte a infracțiunilor au avut loc în mediul urban.</p>
      <p>„<i>Măsurile întreprinse de către legiuitori, în scopul protejării copiilor împotriva exploatării sexuale prin intermediul internetului, sunt cu mult în urma dezvoltării tehnologiilor informaționale – de circa 4,5 ori. Prin urmare, racordarea legislativă la nivelul actual de dezvoltare și folosire a mediului online de către exploatatori și de către copii ar avea un rol determinant în prevenirea și investigarea reușită a unor astfel de crime”, </i>a declarat adjunctul procurorului-șef PCCOCS, Sergiu Russu.</p>
      <p>La eveniment a fost prezentă șl Directoarea Programului Copii al CI „La Strada Moldova”, care a declarat că perioada de recuperare după un astfel de abuz este mult mai îndelungată, iar copiii victimă nu beneficiază de asistență psihologică corespunzătoare, pentru o durată suficient de îndelungată.</p>
      <p><i>„Tabloul acestei abordări din partea celor vizați devine și mai clar dacă este luată în considerare perioada de 3-4 luni în care copiii sunt supuși unei stări de stres permanent din partea făptașilor – perioadă care urmează după alte câteva săptămâni în care infractorii manifestă politețe, pentru ca să formeze o relație de încredere. Prin urmare, în unele cazuri copiii ajung în situația în care încep să manifeste intenții suicidale”</i>, a declarat aceasta.</p>
    </article>
  </body>
</html>