<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1982610_policajtov-po-rokoch-kompletne-prezbroja-toto-nakupil-rezort-vnutra"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-18T10:05:00+00:00"/>
    <meta property="og:title" content="Policajtov po rokoch kompletne prezbroja, toto nakúpil rezort vnútra"/>
    <meta property="og:description" content="Všetci policajti absolvujú teoretické a praktické preškolenie."/>
  </head>
  <body>
    <article>
      <h1>Policajtov po rokoch kompletne prezbroja, toto nakúpil rezort vnútra</h1>
      <h2>Všetci policajti absolvujú teoretické a praktické preškolenie.</h2>
      <address><time datetime="2019-11-18T10:05:00+00:00">18 Nov 2019, 10:05</time> by <a rel="author">BRATISLAVA/TASR</a></address>
      <p>Ministerstvo vnútra (MV) SR do konca roka kompletne prezbrojí policajtov. Nové zbrane podľa ministerky vnútra Denisy Sakovej (Smer-SD) zvyšujú nielen efektivitu zásahu, ale aj osobnú bezpečnosť policajtov. Informoval o tom tlačový odbor MV SR.</p>
      <p>Od roku 1991 boli policajti vyzbrojení pištoľou CZ 82. Po 25 rokoch vo výkone služby však došlo podľa ministerky k značnému opotrebeniu, pre ktoré bolo nevyhnutné zabezpečiť policajtom nové kvalitné zbrane.</p>
      <p>„Prezbrojením sa policajný zbor zaradil medzi vyspelé krajiny, ktorých policajti sú vyzbrojení modernými a kvalitnými krátkymi zbraňami spĺňajúcimi najprísnejšie kritériá. Efektivita riešenia vzniknutých krízových situácií, pri ktorých je nutné použiť zbraň, ako aj osobná bezpečnosť zasahujúceho policajta sa dostala na požadovanú úroveň," povedala Saková.</p>
      <p>Rezort nakúpil viac ako 17.000 kusov zásahových zbraní Glock 17 4Gen s príslušenstvom, vyše 8000 pištolí CZ P-07 DUTY s príslušenstvom a tisíc kusov CZ 2075 RAMI. Všetci policajti absolvujú teoretické a praktické preškolenie na nový typ zbrane.</p>
      <p>„Novozavedené zbrane sú kvalitnejšie, majú nízku hmotnosť, modernejšiu konštrukciu, vyššiu kapacitu zásobníku a sú vo výkonnejšom kalibre 9 mm Luger," vysvetlil riaditeľ odboru výcviku Prezídia Policajného zboru Milan Šagát. Ocenil tiež lepšie ergonomické vlastnosti ovládacích prvkov, ale aj vyššiu spoľahlivosť, presnosť, technickú životnosť a konštrukciu bezpečnostných prvkov novozavedených zbraní, ktorá je podľa neho "neporovnateľná s CZ 82".</p>
    </article>
  </body>
</html>