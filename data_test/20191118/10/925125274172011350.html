<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/a-morata-pasiruoses-kovoti-del-savo-vietos-europos-cempionate/73257"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-18T10:55:08+00:00"/>
    <meta property="og:title" content="A. Morata pasiruošęs kovoti dėl savo vietos Europos čempionate"/>
    <meta property="og:description" content="Gerą sportinę formą pastaruoju metu demonstruojantis Madrido &quot;Atletico&quot; ir Ispanijos rinktinės puolėjas Alvaro Morata vis dar nėra tikras dėl savo vietos kitais metais vyksiančiame Europos futbolo čempionate."/>
  </head>
  <body>
    <article>
      <h1>A. Morata pasiruošęs kovoti dėl savo vietos Europos čempionate</h1>
      <address>
        <time datetime="2019-11-18T10:55:08+00:00">18 Nov 2019, 10:55</time>
      </address>
      <p>Gerą sportinę formą pastaruoju metu demonstruojantis Madrido "Atletico" ir Ispanijos rinktinės puolėjas Alvaro Morata vis dar nėra tikras dėl savo vietos kitais metais vyksiančiame Europos futbolo čempionate.</p>
      <p>27-erių ispanas šį sezoną "Atletico" gretose per 13 rungtynių jau spėjo pelnyti 7 įvarčius, o taip pat įvarčiu prisidėjo prie nacionalinės rinktinės pergalės prieš Maltą. Nepaisant to, A. Morata supranta, kad jam reikės pakovoti dėl vietos 2020 metų Europos čempionate.</p>
      <p>"Pasitikiu savimi ir suprantu, kad turėsiu labai sunkiai dirbti, jei noriu būti Ispanijos rinktinės sudėtyje per artėjantį Europos čempionatą.</p>
      <p>Visiems vietos komandoje neužteks, todėl stengsiuosi išlaikyti dabartinę savo formą žaisdamas tiek klube, tiek rinktinėje.</p>
      <p>Jei pavyks demonstruoti gerą žaidimą "Atletico" gretose, tuomet sezono pabaigoje galėsiu drąsiai galvoti apie Europos čempionatą", - spaudos konferencijoje kalbėjo A. Morata.</p>
    </article>
  </body>
</html>