<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/573913/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-18T10:16:49+00:00"/>
    <meta property="og:title" content="אור החיים: תפילת השליח \\ הרב ברק בן ניסן"/>
    <meta property="og:description" content="הרב ברק בן ניסן עם פינה יומית מתורת רבינו חיים בן עטר הקדוש זצוקללה&quot;ה"/>
  </head>
  <body>
    <article>
      <h1>אור החיים: תפילת השליח \\ הרב ברק בן ניסן</h1>
      <address><time datetime="2019-11-18T10:16:49+00:00">18 Nov 2019, 10:16</time> by <a rel="author">הרב ברק בן ניסן</a></address>
      <p>
        <b>הרב ברק בן ניסן עם פינה יומית מתורת רבינו חיים בן עטר הקדוש זצוקללה"ה</b>
      </p>
      <figure>
        <img src="http://www.93fm.co.il/wp-content/uploads/2019/11/-%D7%90%D7%95%D7%A8-%D7%94%D7%97%D7%99%D7%99%D7%9D-%D7%A2%D7%9D-%D7%94%D7%A8%D7%91-%D7%96%D7%99%D7%9C%D7%91%D7%A8%D7%91%D7%A8%D7%92-20-1535x1024-e1573810376572.jpg"/>
        <figcaption>הרב ברק בן ניסן</figcaption>
      </figure>
      <p>לפעמים ישועה מתעכבת – מחמת שהשליח אינו ראוי</p>
      <p>בפרשתינו מסופר על אברהם אבינו ששולח את עבדו אליעזר לחפש שידוך עבור בנו יצחק, ואומר לו אברהם אבינו עליו השלום 'ה' אֱלֹקי הַשָּׁמַיִם אֲשֶׁר לְקָחַנִי מִבֵּית אָבִי וּמֵאֶרֶץ מוֹלַדְתִּי וַאֲשֶׁר דִּבֶּר לִי וַאֲשֶׁר נִשְׁבַּע לִי לֵאמֹר לְזַרְעֲךָ אֶתֵּן אֶת הָאָרֶץ הַזֹּאת, הוּא יִשְׁלַח מַלְאָכוֹ לְפָנֶיךָ וְלָקַחְתָּ אִשָּׁה לִבְנִי מִשָּׁם'.</p>
      <p>לאחר מכן, כשאליעזר בא לבצע את השליחות מתפלל לפני ה' ואומר 'ה' אֱלֹקי אֲדֹנִי אַבְרָהָם, הַקְרֵה נָא לְפָנַי הַיּוֹם, וַעֲשֵׂה חֶסֶד עִם אֲדֹנִי אַבְרָהָם'.</p>
      <p>ושואל רבינו האור החיים הקדוש מה היה הצורך שאליעזר יתפלל, והלא כבר הבטיחו אברהם שה' ישלח לו מלאכו לפניו???</p>
      <p>וזה לשון קודשו: 'בטוח היה אליעזר באדונו שתפילתו מקובלת, אשר התפלל 'הוא ישלח מלאכו', והוסיף הוא להתפלל שיהיה הוא ראוי שהדבר יעשה על ידו, כי ימצא לפעמים שתהיה מניעה לקיים דברי התפילה מצד האמצעי, לזה התפלל לאלוקי אדונו שיקרה לפניו'. עד כאן לשון קודשו.</p>
      <p>כלומר: השדכן יכול להשפיע, בזכויותיו או להיפך, להועיל או לקלקל שידוך, ולכן אליעזר עבד אברהם התפלל שלא תיגרם תקלה על ידו.</p>
      <p>וכן מבאר רבינו הקדוש את דברי משה רבנו 'מי אנכי כי אלך אל פרעה' משה טען בענווה ונמיכות רוח, שאיני ראוי לקיים השליחות, כי איני ראוי לדבר בפני פרעה מלך מצרים, כי לפני מלך, מדבר אדם גדול וחשוב, ואני אדם קטן ופשוט, ועוד, כדי להוציא את ישראל ממצרים, צריך המוציא להיות אדם גדול במעשים טובים, ומשה רבנו פחד שמחמת מיעוט זכיותיו, אם הוא יהיה השליח להוציאם, לא יצאו עם ישראל ממצרים, ויארע תקלה לכל ישראל.</p>
      <p>ענה לו הקדוש ברוך הוא 'וזה לך האות' שאתה כן ראוי, 'כי אנכי שלחתיך' שאם לא היית ראוי לא הייתי שולח אותך, ועצם העובדה ששלחתי אותך, זה סימן שאתה ראוי לשליחות.</p>
      <p>[אור החיים חיי שרה פרק כד פסוק יב, שמות פרק ג פסוק יא]</p>
      <related>
        <a href="http://www.93fm.co.il/radio/573636/"/>
        <a href="http://www.93fm.co.il/radio/471162/"/>
      </related>
    </article>
  </body>
</html>