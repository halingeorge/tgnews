<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820266-v-ukraini-vperse-vidznacaut-den-serzanta-zsu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T10:15:00+00:00"/>
    <meta property="og:title" content="В Україні вперше відзначають День сержанта ЗСУ"/>
    <meta property="og:description" content="Президент Володимир Зеленський переконаний, що сержанти і старшини Збройних Сил України є беззаперечними лідерами для солдат, зразком для підлеглих та опорою для командирів."/>
  </head>
  <body>
    <article>
      <h1>В Україні вперше відзначають День сержанта ЗСУ</h1>
      <h2>Президент Володимир Зеленський переконаний, що сержанти і старшини Збройних Сил України є беззаперечними лідерами для солдат, зразком для підлеглих та опорою для командирів.</h2>
      <address>
        <time datetime="2019-11-18T10:15:00+00:00">18 Nov 2019, 10:15</time>
      </address>
      <p>Про це йдеться у <a href="https://www.president.gov.ua/news/vitannya-prezidenta-ukrayini-serzhantskomu-skladu-zbrojnih-s-58369">вітанні</a> глави держави сержантському складу ЗСУ з нагоди Дня сержанта Збройних Сил України.</p>
      <p>“Сьогодні ви є беззаперечними лідерами для солдат, зразком для підлеглих, опорою для командирів. Ви безпосередньо управляєте підрозділами первинної ланки і підпорядкованим особовим складом, навчаєте солдат і відповідаєте за їх життя, морально-психологічний стан та готовність до виконання завдань за призначенням”, - зазначив Президент.</p>
      <p>Він також підкреслив, що, добре показавши себе у боях із російським агресором, сержантський та старшинський корпус довів свою особливу роль у житті військових колективів та став основою сучасного українського війська.</p>
      <p>Водночас Зеленський нагадав, що цього дня у скорботі також схиляємо голови, згадуючи воїнів, які віддали своє життя за мирне майбутнє України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819505-v-umovah-vijni-robota-media-e-vazlivou-skladovou-nacbezpeki-zelenskij.html">В умовах війни робота медіа є важливою складовою нацбезпеки — Зеленський</a>
      </blockquote>
      <p>“Вітаю сержантів та старшин, що перебувають у бойовому строю, служать Батьківщині, боронять нашу землю від агресора, виконують почесну місію у миротворчих операціях”, - привітав глава держави.</p>
      <p>Крім того, він подякував тисячам сержантів та старшин, які перебувають у запасі і проходять службу у військовому резерві в готовності у разі загрози поповнити бойові підрозділи.</p>
      <p>Як відомо, 18 листопада в <a href="https://www.ukrinform.ua/tag-ukraina">Україні </a>вперше відзначають День сержанта Збройних Сил України. Це свято встановлено Указом Президента України №153/2019 від 19 квітня 2019 року.</p>
    </article>
  </body>
</html>