<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23497609-dan-barna-votez-actualul-presedinte-toate-stirile-despre-boicot-inca-minciuna-ordinara-din-sirul-stiri-false-marca-psd.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T10:38:00+00:00"/>
    <meta property="og:title" content="Dan Barna: Îl votez pe actualul președinte. Toate știrile despre boicot, încă o minciună ordinară din șirul de știri false marca PSD"/>
    <meta property="og:description" content="Liderul USR, Dan Barna, spune că va merge la vot și îl va vota pe Klaus Iohannis și că &quot;toate știrile despre boicot sunt încă o minciună ordinară din șirul de știri false marca"/>
  </head>
  <body>
    <article>
      <h1>Dan Barna: Îl votez pe actualul președinte. Toate știrile despre boicot, încă o minciună ordinară din șirul de știri false marca PSD</h1>
      <address><time datetime="2019-11-18T10:38:00+00:00">18 Nov 2019, 10:38</time> by <a rel="author">Redactia</a></address>
      <p><b>Liderul USR, Dan Barna, spune că va merge la vot și îl va vota pe Klaus Iohannis și că "toate știrile despre boicot sunt încă o minciună ordinară din șirul de știri false marca PSD".<br/></b><br/>"Cum luptam cu fake news? Continuăm să repetăm adevărul! Particip la vot și votez actualul președinte. Îi îndemn pe simpatizanți și susținători să facă la fel", a scris Barna, pe Facebook.<br/><br/>El spune că toate știrile despre boicot sunt "încă o minciună ordinară din șirul de știri false marca PSD" și "nimic mai mult".<br/><br/>Mesajul are loc în contextul în care în ultima perioadă au fost distribuite pe Facebook de către lideri PSD mesaje care îndeamnă la boicot în turul al doilea al prezidențialelor, precum și informații false, speculații și acuzații la adresa lui Klaus Iohannis și a guvernului PNL. <br/><a href="https://economie.hotnews.ro/stiri-media_publicitate-23493554-fake-uri-banda-rulanta-folosite-sau-atribuite-psd-campania-electorala-facebook-5-exemple-doar-din-ultimele-doua-zile.htm">Postări despre presupuse acțiuni pe care guvernul PNL ar urma să le facă după alegeri, precum tăieri de salarii sau impozitarea banilor trimiși de diaspora acasă, se alătură reclamelor PSD ce atacă "cele 17 dosare penale" pe care le-ar avea Iohannis sau folosirea elementelor de identitate ale altor formațiuni politice.<br/></a><br/>De asemenea, folosind elementele de identitate vizuală ale Alianței USR-PLUS, au fost distribuite afișe false prin care votanții lui Dan Barna sunt sfătuiți să nu voteze în turul al doilea al prezidențialelor.<br/><br/><a href="https://www.hotnews.ro/stiri-politic-23493478-dragos-tudorache-alianta-usr-plus-depune-plangere-penala-contra-psd-pentru-raspandirea-stiri-false.htm">Europarlamentarul Dragoș Tudorache, membru al Biroului Național PLUS, a declarat, vineri, că Alianța USR-PLUS va depune plângere penală după ce PSD a răspândit, în mediul online, mesaje false care conțin elementele de identitate vizuală ale celor două formațiuni politice prin care se încearcă descurajarea votului pentru Klaus Iohannis în turul doi al alegerilor prezidențiale.</a></p>
    </article>
  </body>
</html>