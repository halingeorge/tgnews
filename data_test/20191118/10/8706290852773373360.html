<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685034/o-golgothas-tou-19chronou-protathliti-podilasias-emeine-anapiros-"/>
    <meta property="og:site_name" content="enikos.gr"/>
    <meta property="article:published_time" content="2019-11-18T10:27:00+00:00"/>
    <meta property="og:title" content="Ο “Γολγοθάς” του 19χρονου πρωταθλητή ποδηλασίας - Έμεινε ανάπηρος μετά τη συμπλοκή στην Αντίπαρο"/>
    <meta property="og:description" content="Ένας 19χρονος, μέλος της Εθνικής ομάδας ποδηλασίας Εφήβων, τους τελευταίους τέσσερις μήνες ανεβαίνει τη μεγαλύτερη “ανηφόρα” της ζωής του..."/>
  </head>
  <body>
    <article>
      <h1>Ο “Γολγοθάς” του 19χρονου πρωταθλητή ποδηλασίας - Έμεινε ανάπηρος μετά τη συμπλοκή στην Αντίπαρο</h1>
      <address>
        <time datetime="2019-11-18T10:27:00+00:00">18 Nov 2019, 10:27</time>
      </address>
      <p>Του Παναγιώτη Σουρέλη,</p>
      <p>Ένας 19χρονος, μέλος της Εθνικής ομάδας ποδηλασίας Εφήβων, τους τελευταίους τέσσερις μήνες ανεβαίνει τη μεγαλύτερη “ανηφόρα” της ζωής του. Ο Γιώργος Γατής είναι καθηλωμένος στο κρεβάτι του νοσοκομείου ΚΑΤ, έπειτα από τον σοβαρό <a href="http://www.enikos.gr/society/666000/anatropi-dedomenon-stin-ypothesi-xylodarmou-tis-antiparou-ti-kate">τραυματισμό</a> που υπέστη τον περασμένο Ιούλιο.</p>
      <p>Η διάγνωση των γιατρών δεν δίνει πολλά περιθώρια αισιοδοξίας. Τετραπληγία επιπέδου Α7. Ακόμη και το κράτημα ενός κουταλιού είναι εξαιρετικά δύσκολη υπόθεση.</p>
      <p>“Αδυνατώ να κινήσω το σώμα μου από το στήθος και κάτω, τη μέση μου και τα πόδια μου, ενώ στα χέρια μου έχω μερική παραλυσία”, σημειώνει ο νεαρός στη μήνυση που κατέθεσε πριν από λίγες ημέρες.</p>
      <p>Μέχρι σήμερα παραμένουν άγνωστες οι συνθήκες υπό τις οποίες τραυματίστηκε ο νεαρός. Ο ίδιος έχει κενό μνήμης και δεν θυμάται το παραμικρό από εκείνο το βράδυ. Ωστόσο, τα γεγονότα που προηγήθηκαν του σοβαρού τραυματισμού του όχι μόνο καταγράφηκαν, αλλά έκαναν τον γύρο του κόσμου. Ο Γιώργος Γατής ήταν μέλος της παρέας των νεαρών με τους οποίους λογομάχησε <a href="http://www.enikos.gr/society/665704/ti-ypostirizei-stin-katathesi-tou-o-astynomikos-gia-to-epeisodio-">αστυνομικός</a> και συνεπλάκη με έναν από αυτούς, τον περασμένο Ιούλιο στην Αντίπαρο, με τον καβγά να καταγράφεται από το κινητό τηλέφωνο του γιου του Τομ Χανκς.</p>
      <p>“Δεν γνωρίζω ούτε ποιος με βρήκε, ούτε ποιος με μετέφερε στο περιφερειακό ιατρείο του νησιού. Επίσης δεν γνωρίζω ποιοι και με ποιον τρόπο με μετακίνησαν από το σημείο που βρέθηκα”, δηλώνει ο ίδιος.</p>
      <p>Στο πλευρό του 19χρονου στη δύσκολη μάχη που δίνει βρίσκονται συνεχώς οι γονείς του. Στο μυαλό τους στριφογυρίζουν τα ερωτήματα σχετικά με εκείνο το μοιραίο ξημέρωμα.</p>
      <p>“Θέλω να μάθω τι συνέβη στο παιδί μου. Ποιος ή ποιοι ευθύνονται για τον σοβαρό τραυματισμό του. Τέσσερις μήνες είμαστε στο σκοτάδι”, δηλώνει στη Realnews η μητέρα του Γιώργου.</p>
      <p>Οι απαντήσεις που κλήθηκαν να δώσουν οι φίλοι του Γιώργου δεν ξεκαθάρισαν το τοπίο, αντίθετα το έκαναν πιο ομιχλώδες.</p>
      <p>“Δεν γνωρίζω τον λόγο που βρέθηκα μόνος, ούτε την αιτία των τραυμάτων μου, ούτε τον υπαίτιο, ούτε τι προηγήθηκε. Δεν γνωρίζω τον λόγο που βρέθηκα μόνος και πού βρισκόταν η παρέα μου. Από πληροφορίες που έχω συλλέξει, γνωρίζω ότι εκείνοι εμφανίστηκαν στον Αστυνομικό Σταθμό Αντιπάρου πολλές ώρες αργότερα, αφού πρώτα οι αστυνομικοί τούς είχαν αναζητήσει μάταια στο κάμπινγκ όπου μέναμε”, λέει ο 19χρονος.</p>
      <p>Ο Γιώργος Γάτης και η οικογένειά του κατέθεσαν μήνυση, ζητώντας την άσκηση ποινικής δίωξης κατά παντός υπευθύνου για το αδίκημα της επικίνδυνης ή της βαριάς σωματικής βλάβης και για την τέλεση όποιου άλλου αδικήματος διαγνωσθεί σχετικά με το συμβάν της 23ης Ιουλίου 2019 στην Αντίπαρο, που είχε ως αποτέλεσμα να υποστεί βαρύτατες σωματικές βλάβες, αλλά και κατά παντός τυχόν υπευθύνου για την πρόκληση περαιτέρω βλάβης κατά τη διακομιδή του.</p>
      <p>Πηγή: Realnews</p>
      <related>
        <h4>σχετικά άρθρα</h4>
        <a href="http://www.enikos.gr/society/683674/anastatosi-stin-kriti-simeiothike-symploki-me-pyrovolismous-erevn%0A%20%20%20%20%0A"/>
        <a href="http://www.enikos.gr/society/683470/sto-sfyri-i-vila-tou-giorgou-anatolaki-gia-chrei-606000-evro%0A%20%20%20%20%0A"/>
        <a href="http://www.enikos.gr/society/683464/to-mystiko-tou-ierea-apo-ti-mani-apokalyfthike-stis-fylakes%0A%20%20%20%20%0A"/>
        <a href="http://www.enikos.gr/society/683452/nikos-maniadakis-oi-amerikanoi-me-piezan-na-doso-ton-loverdo%0A%20%20%20%20%0A"/>
        <a href="http://www.enikos.gr/society/683454/prosfygiko-metanasteftiko-to-schedio-90-imeron-pou-etoimazei-i-ky%0A%20%20%20%20%0A"/>
        <a href="http://www.enikos.gr/society/683314/aimatiro-epeisodio-me-enan-travmatia-sto-kasteli-anaziteitai-o-dr%0A%20%20%20%20%0A"/>
        <a href="http://www.enikos.gr/society/683155/agria-symploki-mesa-sta-dikastiria-thessalonikis-tesseris-syllips%0A%20%20%20%20%0A"/>
        <a href="http://www.enikos.gr/society/683052/astynomiki-epicheirisi-sta-diavata-meta-ti-symploki-sti-domi-pros%0A%20%20%20%20%0A"/>
        <a href="http://www.enikos.gr/society/682995/aimatiri-symploki-sti-domi-prosfygon-sta-diavata-vgikan-machairia%0A%20%20%20%20%0A"/>
      </related>
    </article>
  </body>
</html>