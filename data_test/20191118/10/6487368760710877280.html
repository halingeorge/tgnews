<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/illatosito-fuzer-hazilag/"/>
    <meta property="og:site_name" content="FEMINA"/>
    <meta property="article:published_time" content="2019-11-18T10:36:03+00:00"/>
    <meta property="og:title" content="Nagyon kellemes illat lesz tőle a lakásban, és könnyen elkészítheted: illatosító füzér házilag"/>
    <meta property="og:description" content="Meglehet, eddig nem is gondoltad volna, hogy így is megtapasztalhatod az illóolajok csodás hatását."/>
  </head>
  <body>
    <article>
      <h1>Nagyon kellemes illat lesz tőle a lakásban, és könnyen elkészítheted: illatosító füzér házilag</h1>
      <h2>Meglehet, eddig nem is gondoltad volna, hogy így is megtapasztalhatod az illóolajok csodás hatását.</h2>
      <address><time datetime="2019-11-18T10:36:03+00:00">18 Nov 2019, 10:36</time> by <a rel="author">Perei Dóra</a></address>
      <p>Az illóolajok megannyi problémára megoldást nyújthatnak, a háztartástól kezdve egészen a szépségápolásig.</p>
      <p>Arra viszont a legtöbben nem gondolnak, hogy ötvözzék a lakberendezés és az illóolajok adta örömöket. Eláruljuk, hogyan készíthetsz magadnak te is illatosító füzért házilag.</p>
      <h3>Illatosító füzér házilag</h3>
      <p>A füzér alapját a hobbiboltokban beszerezhető agyag adja, melyet többnyire 500 és 1000 grammos kiszerelésben árulnak. Célszerű levegőn száradó agyagot vásárolnod, ez ugyanis kezdőként és haladóként egyaránt könnyen használható.</p>
      <p>Az pedig már ízlés dolga, hogy a közkedvelt fehér színűvel vagy inkább terrakottával díszítenéd a lakást, egy biztos: a várva várt hatás nem marad el. Amire mindenképp ügyelj, hogy felbontás után belátható időn belül használd el az agyagot - amennyiben nincs rá módod, tartsd légmentesen záródó dobozban.</p>
      <p>Amire szükséged lesz:</p>
      <figure>
        <img src="https://kep.cdn.indexvas.hu/1/0/1913/19136/191363/19136395_ae28eb363b8a32c631c8f0eaa6c6a5b1_wm.jpg"/>
      </figure>
      <ul>
        <li>agyagra,</li>
        <li>kisméretű süteménykiszúrókra, de akár egy kupak is megteszi,</li>
        <li>nyomdára,</li>
        <li>fogpiszkálóra vagy szívószálra,</li>
        <li>vastagabb madzagra, esetleg cipőfűzőre,</li>
        <li>sodrófára,</li>
        <li>ollóra.</li>
      </ul>
      <p>Törj le egy darabot az agyagból, és formázd a kezedben, amíg nyújtható állagú nem lesz. Ezután sodrófával nyújtsd körülbelül 3 milliméter vastagságúra egy deszkán vagy bármilyen sima felületen. Szaggass formákat a süteménykiszúrók segítségével, az így kapott medálokat pedig egyesével díszítsd ki a pecsétnyomdákkal.</p>
      <figure>
        <img src="https://kep.cdn.indexvas.hu/1/0/1913/19136/191363/19136365_c617ee6979535cf356475c8c6c2c4a34_wm.jpg"/>
      </figure>
      <p>Ezt követően szúrj akkora lyukakat az érmekbe, amekkorán könnyűszerrel átfűzheted a madzagot. Várj, amíg az agyag teljesen megszárad - a száradási időt többnyire feltüntetik a csomagoláson -, majd csepegtess rá a kedvenc illóolajodból. Ismét hagyj egy kis időt a száradásra, nagyjából annyit, ameddig kitalálod, hova aggathatod fel a füzért. </p>
      <h3>Hasznos tippek</h3>
      <p>Amennyiben nyugtató aromájú illóolajjal illatosítod a füzért, ráadásul tudod, hogy nehéz nap vár rád, akár még a nyakadba is akaszthatod, és így egész nap körüllenghet a csillapító aroma. Természetesen csak akkor, ha tudod, hogy a bőrödhöz érve nem okoz majd irritációt.</p>
      <p>Az agyag körülbelül két-három napig őrzi kellemes illatát, vagyis akár kísérletezhetsz is az illatokkal. A füzért a nappaliban, a hálószobában, az ajtókilincsre, sőt, az autódban is felakaszthatod.</p>
      <p>
        <i>Képek, cikk forrása: Homegrown in the Valley, One Good Thing By Jillee, Mommypotamus.</i>
      </p>
    </article>
  </body>
</html>