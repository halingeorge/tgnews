<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119448-sud-u-hongkongu-ukinuo-zabranu-nosenja-maski-nastavljeni-sukobi-demonstranata-i-policije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T10:00:04+00:00"/>
    <meta property="og:title" content="Sud u Hongkongu ukinuo zabranu nošenja maski, nastavljeni sukobi demonstranata i policije"/>
    <meta property="og:description" content="Sud u Hongkongu danas je ukinuo zabranu nošenja maski na licu, uvedenu kako demonstranti u toj autonomnoj kineskoj teritoriji ne bi mogli da sakriju identitet radi izbegavanja hapšenja.U presudi se navodi da se zabranom krše osnovna prava u većoj meri nego što je neophodno za ostvarivanje njenog cilja.Zabranu nošenja maski u oktobru je uvela vlada Hongkonga, koristeći specijalna ovlašćenja.Radna nedelja u Hongkongu počela je danas uz višestruke proteste koji su poremetili saobraćaj, dok su škole zatvorene iz bezbednosnih razloga.U studentskom gradu Politehničkog unverziteta nastavljeni su sukobi demonstranata koji su ga zauzeli i policije.Policija je koristila suzavac i palice protiv demonstranata koji su pokušali da probiju policijski kordon postavljen oko stotina aktivista u studentskom gradu.Demonstranti su napadali policiju i izvan studentskog grada i iz njega, dok su policajci odgovorili suzavcem, a ponegde i potiskivanjem aktivista i hapšenjima.Za sada nije jasno da li je iko od demonstranata koji se nalaze…"/>
  </head>
  <body>
    <article>
      <h1>Sud u Hongkongu ukinuo zabranu nošenja maski, nastavljeni sukobi demonstranata i policije</h1>
      <address>
        <time datetime="2019-11-18T10:00:04+00:00">18 Nov 2019, 10:00</time>
      </address>
      <slideshow>
        <figure>
          <img src="https://static.beta.rs/thumbs/b00a6d7a.556x371.jpg"/>
        </figure>
        <figure>
          <img src="https://static.beta.rs/thumbs/580d9a2f.556x371.jpg"/>
        </figure>
        <figure>
          <img src="https://static.beta.rs/thumbs/18a8f108.556x371.jpg"/>
        </figure>
        <figure>
          <img src="https://static.beta.rs/thumbs/94b7d848.448x371.jpg"/>
        </figure>
        <figure>
          <img src="https://static.beta.rs/thumbs/d54e0344.556x371.jpg"/>
        </figure>
        <figure>
          <img src="https://static.beta.rs/thumbs/18da867e.556x371.jpg"/>
        </figure>
        <figure>
          <img src="https://static.beta.rs/thumbs/e376dca9.556x371.jpg"/>
        </figure>
        <figure>
          <img src="https://static.beta.rs/thumbs/12454059.556x371.jpg"/>
        </figure>
        <figure>
          <img src="https://static.beta.rs/thumbs/c1d5ac7f.556x371.jpg"/>
        </figure>
        <figure>
          <img src="https://static.beta.rs/thumbs/b2aef567.556x371.jpg"/>
        </figure>
      </slideshow>
      <p><b>Sud u Hongkongu danas je ukinuo zabranu nošenja maski na licu, uvedenu kako demonstranti u toj autonomnoj kineskoj teritoriji ne bi mogli da sakriju identitet radi izbegavanja hapšenja.</b><br/><br/>U presudi se navodi da se zabranom krše osnovna prava u većoj meri nego što je neophodno za ostvarivanje njenog cilja.<br/><br/>Zabranu nošenja maski u oktobru je uvela vlada Hongkonga, koristeći specijalna ovlašćenja.<br/><br/>Radna nedelja u Hongkongu počela je danas uz višestruke proteste koji su poremetili saobraćaj, dok su škole zatvorene iz bezbednosnih razloga.<br/><br/>U studentskom gradu Politehničkog unverziteta nastavljeni su sukobi demonstranata koji su ga zauzeli i policije.<br/><br/>Policija je koristila suzavac i palice protiv demonstranata koji su pokušali da probiju policijski kordon postavljen oko stotina aktivista u studentskom gradu.<br/><br/>Demonstranti su napadali policiju i izvan studentskog grada i iz njega, dok su policajci odgovorili suzavcem, a ponegde i potiskivanjem aktivista i hapšenjima.<br/><br/>Za sada nije jasno da li je iko od demonstranata koji se nalaze unutar studentskog grada Politehničkog univerziteta uspeo da pobegne.<br/><br/>Demonstranti su danima blokirali studentski grad, sprečavajući ulazak policije.<br/><br/>Protesti u Hongkongu traju od početka juna. Oni su tada izbili zbog predloga zakona o ekstradiciji koji je predvidjao izručenje osumnjičenih Pekingu, ali su ubrzo prerasli u borbu za demokratska prava i očuvanje gradjanskih sloboda koje su Hongkongu garantovane 1997. kada je Velika Britanija vratila tu teritoriju Kini.</p>
    </article>
  </body>
</html>