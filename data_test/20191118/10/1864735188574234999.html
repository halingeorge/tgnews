<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/mummie-egizie-alieni-1.4893543"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T10:23:54+00:00"/>
    <meta property="og:title" content="Egitto, la scoperta di 31 mummie rilancia il mito degli alieni"/>
    <meta property="og:description" content="Eccezionale ritrovamento nei pressi di Luxor. Un gruppo di sarcofagi sigillati rilancia una leggenda esoterica"/>
  </head>
  <body>
    <article>
      <h1>Egitto, la scoperta di 31 mummie rilancia il mito degli alieni</h1>
      <h2>Eccezionale ritrovamento nei pressi di Luxor. Un gruppo di sarcofagi sigillati rilancia una leggenda esoterica</h2>
      <address><time datetime="2019-11-18T10:23:54+00:00">18 Nov 2019, 10:23</time> by <a rel="author">ARISTIDE MALNATI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4893541.1574073844!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>L'apertura di uno dei 31 sarcofagi nei pressi di Luxor</figcaption>
      </figure>
      <p>Luxor, 18 novembre 2019 - Ancora spazio all’esoterismo applicato all’archeologia: una straordinaria <b>scoperta in Egitto</b> si è subito prestata a un’interpretazione scientificamente azzardata, ma sicuramente suggestiva. Presso la necropoli dell’<b>Asasif</b>, vicino al tempio della regina Hatshepsut (riva occidentale dell’odierna Luxor), sono stati recuperati <b>trentuno sarcofagi</b> ancora perfettamente integri nel corso di uno scavo sistematico diretto dall’archeologo egiziano Mostafa Waziri.</p>
      <p>Si nascondevano tutti in un’ampia sepoltura collettiva strutturata su due livelli, che venne utilizzata tra l’anno 1000 e il 750 a. C. circa: si tratta sicuramente di un nascondiglio, in cui – è questa l’interpretazione degli egittologi – i defunti vennero nascosti per essere protetti dai furti dei tombaroli: "Esattamente come la famosa grotta di <b>Deir el Bahari,</b> non molto distante, in cui numerosi faraoni del Nuovo Regno (1550-1070 a. C.) vennero occultati tutti insieme per porli in salvo dai tombaroli. Una semplice, ma doverosa precauzione, che ha consentito di far giungere fino a noi, intatte, queste antiche bare", afferma il direttore dello scavo, che esprime ovviamente il punto di vista dell’Egittologia ufficiale.</p>
      <p>Ma c’è chi va oltre. Si tratta di studiosi legati a circoli millenaristi europei (in particolare quelli della scuola di <b>Erik Hornung,</b> già professore di Egittologia a Basilea), che ritengono che in realtà la sepoltura collettiva appena trovata fosse "uno dei punti di raccolta per parte della popolazione egizia, che – ovviamente - aveva origine extraterrestre. Qui si radunavano le mummie dei defunti e venivano portate da navicelle spaziali nei loro punti di origine su pianeti lontani".</p>
      <p>È a questo tipo di viaggio che alluderebbe il racconto mitologico, interno alla religione egizia, secondo cui il “kha”, vale a dire l’anima del faraone o di importanti notabili, assurgeva al cielo e si trasformava in una costellazione. Questo presupporrebbe la presenza di ascensori gravitazionali (ad iniziare dalle piramidi), che facilitavano il trasporto fisico verso altri mondi delle mummie dei defunti.</p>
      <p>Una simile, stravagante interpretazione fu avanzata nel 1999, quando in una vasta <b>necropoli </b>presso l’oasi di Bahariya vennero rinvenute oltre <b>diecimila mummie</b> poste in sarcofagi dorati: sarebbero stati anche questi corpi di defunti, raccolti in un punto preciso dalla grande intensità energetica e pronti per un viaggio interplanetario, che poi per qualche motivo non si effettuò.</p>
      <p>Al di là di simile fantarcheologia esoterica resta l’importanza del rinvenimento: i sarcofagi sono quasi tutti intatti, finemente decorati e sigillati, il che avvalora l’ipotesi che vennero sistemati in quel posto che nei secoli si rivelò sicuro e che doveva essere conosciuto solo dai sacerdoti di Osiride, divinità preposta al Regno dei morti.</p>
      <p>Particolarmente ampia è la sepoltura, strutturata su due livelli: sul primo si trovavano diciotto sarcofagi, sul secondo tredici e all’interno le mummie intatte di uomini, donne e bambini. Durante la presentazione del rinvenimento il famoso egittologo<b> Zahi Hawass</b> e Waziri hanno aperto due sarcofagi, che contenevano due mummie, di un uomo e una donna, e hanno insieme letto i testi istoriati sui sarcofagi: testi sacri relativi al pantheon egizio con passi del libro dei morti (la Bibbia degli egizi) e racconti riguardanti la quotidianità dei defunti con le loro titolature. Tutto riconducibile a prassi della religione e di riti funebri egizi già noti.</p>
      <p>"Non c’è nessun elemento che possa dare adito alla benché minima lettura esoterica dei nuovi reperti", ha definitivamente sentenziato Hawass. Eppure c’è invece chi è convinto del contrario.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>