<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232284/"/>
    <meta property="og:site_name" content="Українська правда"/>
    <meta property="article:published_time" content="2019-11-18T10:42:04+00:00"/>
    <meta property="og:title" content="У Путіна підтвердили зустріч &quot;нормандської четвірки&quot; і закликали &quot;не завищувати очікування&quot;"/>
    <meta property="og:description" content="Прес-секретар президента РФ Дмитро Пєсков підтвердив, що саміт в “нормандському форматі” дійсно запланований на 9 грудня в Парижі."/>
  </head>
  <body>
    <article>
      <h1>У Путіна підтвердили зустріч "нормандської четвірки" і закликали "не завищувати очікування"</h1>
      <address>
        <time datetime="2019-11-18T10:42:04+00:00">18 Nov 2019, 10:42</time>
      </address>
      <p>Прес-секретар президента РФ Дмитро Пєсков підтвердив, що саміт в "нормандському форматі" дійсно запланований на 9 грудня в Парижі.</p>
      <p><b>Джерело:</b> <a href="https://www.interfax.ru/">Інтерфакс</a></p>
      <p><b>Деталі:</b> За словами Пєскова, в рамках підготовки до саміту у Путіна на понеділок заплановано телефонну розмову,</p>
      <p><b>Пряма мова:</b> "Телефонна розмова буде багато в чому пов'язана з підготовкою до "нормандського формату", який зараз запланований на 9 грудня. Це дійсно так, підготовка ведеться і вже вступила в завершальну стадію".</p>
      <p>На запитання про очікування Кремля від майбутньої зустрічі лідерів "нормандської четвірки" Пєсков відповів, що утримався б від прогнозів.</p>
      <p><b>Пряма мова:</b> "Я не буду висловлювати якісь очікування. Це дуже серйозна зустріч, довгоочікувана. Їй передував досить тривалий період перед тим, як ця зустріч була запланована. Була дуже велика перерва - це ми з жалем констатуємо - в роботі "нормандського формату" .</p>
      <p>Давайте не завищувати очікування, щоб потім не розчаровуватися, і в той же час не занижувати, сподіваючись, що все-таки підготовка матиме свої результати".</p>
      <p><b>Що передувало:</b> 14 листопада міністр закордонних справ <a href="https://www.pravda.com.ua/news/2019/11/14/7231952/">Вадим Пристайко</a> заявив, що Україна може вийти з мінських угод, якщо зустріч у нормандському форматі виявиться безрезультативною, але ціною можуть стати міжнародні санкції проти Росії.</p>
      <p>Раніше у Кремлі заявляли, що підготовка до саміту "нормандської четвірки "<a href="https://www.pravda.com.ua/rus/news/2019/10/22/7229751/">неможлива</a>" через нові підходи і запити однієї зі сторін". </p>
      <p>При цьому 3 листопада Пєсков заявив, що Путін зацікавлений у проведенні зустрічі з лідерами ФРН, Франції та України у "нормандському форматі" за умови <a href="https://www.pravda.com.ua/news/2019/11/3/7230877/">термінової необхідності</a>.</p>
      <p>Росія блокує зустріч лідерів країн "нормандської четвірки", за результатами якої сторони можуть підписати комюніке і прийняти важливі для досягнення миру на Донбасі рішення. Українська сторона виконала всі висунуті умови для зустрічі глав країн "Нормандського формату".</p>
      <p>Пристайко розповів, що Україна, Франція і Німеччина дійшли згоди щодо дати зустрічі в Нормадському форматі, але <a href="https://www.pravda.com.ua/news/2019/11/14/7231928/">Росія гальмує процес</a>.</p>
      <p><b>Нагадаємо:</b> 15 листопада стало відомо, що зустріч лідерів країн "нормандської четвірки" <a href="https://www.pravda.com.ua/news/2019/11/15/7232102/">запланована на 9 грудня</a> 2019 року у Парижі. Згодом це підтвердив і Офіс президента України.</p>
      <related>
        <a href="https://www.pravda.com.ua/news/2019/11/18/7232253/"/>
        <a href="https://www.pravda.com.ua/news/2019/11/16/7232178/"/>
        <a href="https://www.pravda.com.ua/news/2019/11/14/7231928/"/>
      </related>
    </article>
  </body>
</html>