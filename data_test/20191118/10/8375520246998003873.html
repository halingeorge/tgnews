<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T10:12:13+00:00"/>
    <meta property="og:title" content="Понад шість мільйонів українців цього року можуть захворіти на грип – МОЗ"/>
    <meta property="og:description" content="Найкращою профілактикою хвороби є щорічна вакцинація, яка зменшує ризик захворіти на грип"/>
  </head>
  <body>
    <article>
      <h1>Понад шість мільйонів українців цього року можуть захворіти на грип – МОЗ</h1>
      <address>
        <time datetime="2019-11-18T10:12:13+00:00">18 Nov 2019, 10:12</time>
      </address>
      <h4>Найкращою профілактикою хвороби є щорічна вакцинація, яка зменшує ризик захворіти на грип</h4>
      <p>В епідемічному сезоні 2019/2020 року в Україні на грип може захворіти до 6,7 млн людей.</p>
      <p>Про це у <a href="https://www.facebook.com/phc.org.ua/?__tn__=kC-R&amp;eid=ARAHaD9Y0ZVzi7AB_QafPHiMqyuyLLbkaqh5ReJxhNPwGCD2YGTeciWZ4TaSN22aHLfROtVodeqKMUfA&amp;hc_ref=ARTVem5iyf7nz1XGOHJDhHdVK6WMOgDpWQBVH2o9RvuRrabhpJecbUTumdWtnQTRSVo&amp;fref=nf">Facebook </a>повідомляє Центр громадського здоров'я МОЗ України.</p>
      <p>«Протягом сезону на грип та ГРВІ 2019/2020 перехворіє від 4,8 млн до 6,7 млн людей відповідно до останніх даних», - йдеться у повідомленні.</p>
      <p>У ЦГЗ нагадали, що грип — це високозаразне вірусне захворювання з можливістю тяжких ускладнень та ризиком смерті. Грип має симптоми, подібні до ознак ГРВІ, але набагато небезпечніший.</p>
      <p>Симптоми грипу: раптовий початок хвороби; головний біль; ломота у м’язах і суглобах; біль у горлі; підвищення температури тіла до 38 °С і більше; кашель; в окремих випадках — блювота і пронос.</p>
      <p>Вірус грипу передається повітряно-краплинним, повітряно-пиловим шляхом (вірусні частки переносяться повітрям від хворої людини до здорової під час розмови, кашлю, чхання), унаслідок тісного контакту (перебування на відстані близько 2 м).</p>
      <p>За перших симптомів обов'язково звертайтеся до сімейного лікаря. Самолікування може бути шкідливим для вашого здоров’я.</p>
      <p>В ЦГЗ наголошують, що найкращою профілактикою грипу є щорічна вакцинація, яка зменшує ризик захворіти на грип, а також зменшує ризик серйозних ускладнень, госпіталізації та смерті.</p>
      <p>Раніше в ЦГЗ повідомили, що впродовж епідемічного сезону 2019/2020 року прогнозується чотири віруси грипу: два віруси типу А Brisbane та Kansas, та два віруси типу В - Colorado та Phuket. У вересні до України було доставлено 103 550 доз вакцин від грипу. Загалом планується доставка 500 000 доз вакцин проти грипу.</p>
    </article>
  </body>
</html>