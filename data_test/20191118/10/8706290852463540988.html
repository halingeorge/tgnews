<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685041/ti-dimiourgia-kentron-kleistou-typou-sto-aigaio-schediazei-i-kyve"/>
    <meta property="og:site_name" content="enikos.gr"/>
    <meta property="article:published_time" content="2019-11-18T10:54:00+00:00"/>
    <meta property="og:title" content="Τη δημιουργία κέντρων κλειστού τύπου στο Αιγαίο σχεδιάζει η κυβέρνηση"/>
    <meta property="og:description" content="Συνάντηση στο Μέγαρο Μαξίμου θα έχει σήμερα ο Κυριάκος Μητσοτάκης με ..."/>
  </head>
  <body>
    <article>
      <h1>Τη δημιουργία κέντρων κλειστού τύπου στο Αιγαίο σχεδιάζει η κυβέρνηση</h1>
      <address>
        <time datetime="2019-11-18T10:54:00+00:00">18 Nov 2019, 10:54</time>
      </address>
      <p>Κλειστά κέντρα κράτησης σε νησιά του Αιγαίου σχεδιάζει, σύμφωνα με δημοσίευμα της εφημερίδας "τα Νέα", η <a href="http://www.enikos.gr/economy/683695/diorthoseis-sto-metro-ton-e-apodeixeon-exetazei-i-kyvernisi-meta-">κυβέρνηση</a>.</p>
      <p>Όπως αναφέρει, στα επόμενα 24ωρα φαίνεται πως κλειδώνουν αποφάσεις για λειτουργία κλειστών κέντρων κράτησης στο Αιγαίο - ενδεχομένως σε Σάμο, Χίο, Λέσβο και Κω, όπου καταλήγουν προσφυγικές και μεταναστευτικές ροές- , ενώ στην κουβέντα μπαίνει και το ενδεχόμενο δημιουργίας τέτοιων φυλασσόμενων προαναχωρησιακών δομών και σε άλλα, αραιοκατοικημένα νησιά.</p>
      <p>«Όλα τα σενάρια είναι στο τραπέζι... για τη διαχείριση του Προσφυγικού/Μεταναστευτικού μιλάμε και με την Ευρώπη», τονίζει στην εφημερίδα πηγή που γνωρίζει τις συζητήσεις.</p>
      <p>Σύμφωνα με τις πληροφορίες, οι κλειστές δομές κράτησης κυρίως στα νησιά, θα αποτελέσουν βασικό πυλώνα αντιμετώπισης των ροών παράλληλα με τη μέγιστη δυνατή αξιοποίηση διαμερισμάτων στην ηπειρωτική χώρα για ανθρώπους με προσφυγικό προφίλ.</p>
      <p>Προς το παρόν, η κυβέρνηση κρατά κλειστά τα χαρτιά της στο θέμα της χωροθέτησης των κλειστών δομών - αν και η επεξεργασία του σχεδιασμού βρίσκεται σε τελική φάση- έχοντας διαμηνύσει μόνο ότι ο αριθμός τους «θα είναι αρκετά εκτεταμένος».</p>
      <p>
        <b>Ενισχύσεις στα σύνορα</b>
      </p>
      <p>Παράλληλα, το κυβερνητικό επιτελείο εμφανίζεται αποφασισμένο για δραστική ενίσχυση της φύλαξης των συνόρων (αυξημένες περιπολίες κ.α) και περισσότερες επιστροφές (10.000 μέχρι το τέλος του 2020) , ενώ με ένα συνολικό σχέδιο «91 ημερών», δηλαδή στο διάστημα Δεκεμβρίου - Φεβρουαρίου 2020, προσδοκά χειροπιαστά αποτελέσματα. Μεταξύ άλλων, είναι πια γνωστή η εντολή του Κυριάκου Μητσοτάκη για ίση κατανομή προσφύγων από τα νησιά σε ολόκληρη την χώρα, με προϋπόθεση ο αριθμός τους να μην ξεπερνά το 1% του πληθυσμού της περιφέρειας.</p>
      <p>
        <b>Η συνάντηση με τους περιφερειάρχες</b>
      </p>
      <p>Μετά την τηλεφωνική επικοινωνία που είχε την Παρασκευή ο Κυριάκος Μητσοτάκης με την Άνγκελα Μέρκελ, στην οποία το Προσφυγικό τέθηκε σε πρώτο πλάνο, ο Πρωθυπουργός θα συναντήσει σήμερα στο Μέγαρο Μαξίμου τους 13 περιφερειάρχες και την ερχόμενη Τετάρτη θα βρεθεί στο Ζάγκρεμπ της Κροατίας για τη σύνοδο του ΕΛΚ. Αντικείμενο της σημερινής σύσκεψης με τους περιφερειάρχες είναι επισήμως η απορρόφηση των προγραμμάτων ΕΣΠΑ ωστόσο αναμένεται να συζητηθούν εκτενώς πτυχές του Προσφυγικού.</p>
      <related>
        <h4>σχετικά άρθρα</h4>
        <a href="http://www.enikos.gr/society/684809/diasosi-65-metanaston-se-samo-kai-ko%0A%20%20%20%20%0A"/>
        <a href="http://www.enikos.gr/society/684441/tethorakismena-kai-drones-sto-aigaio-to-neo-schedio-apenanti-stin%0A%20%20%20%20%0A"/>
        <a href="http://www.enikos.gr/society/684326/yperptiseis-tourkikon-machitikon-sto-aigaio%0A%20%20%20%20%0A"/>
        <a href="http://www.enikos.gr/society/684127/paraviase-to-fir-athinon-aeroskafos-ton-pakistanikon-enoplon-dyna%0A%20%20%20%20%0A"/>
        <a href="http://www.enikos.gr/society/684024/paraviasi-sto-aigaio-apo-symmachiki-stin-tourkia-chora%0A%20%20%20%20%0A"/>
        <a href="http://www.enikos.gr/society/683881/baraz-tourkikon-paraviaseon-me-tesseris-eikonikes-aeromachies-sto%0A%20%20%20%20%0A"/>
        <a href="http://www.enikos.gr/society/683454/prosfygiko-metanasteftiko-to-schedio-90-imeron-pou-etoimazei-i-ky%0A%20%20%20%20%0A"/>
        <a href="http://www.enikos.gr/society/683361/barmpekiou-sta-diavata-me-to-souvlaki-sto-cheri-kai-o-psomiadis-p%0A%20%20%20%20%0A"/>
        <a href="http://www.enikos.gr/society/683343/xekinise-para-tis-antidraseis-to-barmpekiou-sta-diavata-se-exelix%0A%20%20%20%20%0A"/>
      </related>
    </article>
  </body>
</html>