<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152444-malyuk-iakogo-znajshly-neprytomnym-razom-iz-batkamy-na-volyni-dosi-sam-u-likarni"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T10:07:00+00:00"/>
    <meta property="og:title" content="Малюк, якого знайшли непритомним разом із батьками на Волині, досі сам у лікарні"/>
    <meta property="og:description" content="8-місячний хлопчик, який разом з батьками потрапив до лікарні з підозрою на отруєння невідомою речовиною, станом на 18 листопада – досі сам"/>
  </head>
  <body>
    <article>
      <h1>Малюк, якого знайшли непритомним разом із батьками на Волині, досі сам у лікарні</h1>
      <address>
        <time datetime="2019-11-18T10:07:00+00:00">18 Nov 2019, 10:07</time>
      </address>
      <p>8-місячний хлопчик, який разом з батьками потрапив до лікарні з підозрою на отруєння невідомою речовиною, станом на 18 листопада – досі сам у педіатричному відділенні лікарні. <br/><br/>Про це <b>Інформаційному агентству ВолиньPost</b> розповіла завідувачка педіатричним відділенням №3 з центром дитячої онкогематології Волинського обласного дитячого територіального медичного об'єднання Яна Рижко. <br/><br/>За словами лікарки, нещодавно до малюка у медзаклад приходили родичі – тітка та дядько по батьковій лінії. <br/><br/>«Вони прийшли, відвідали, купили ліки на один день, які тоді були необхідні. Ми пояснили, що добре було, аби з дитиною тут хтось був. Бо дитина потребує уваги і догляду. Обіцяли взяти речі, щоб побути тут з ним. Але більше так і не прийшли», – розповідає Яна Рижко. <br/><br/>Завідувачка педіатричним відділенням додала, що наразі хлопчик перебуває у стані видужання. Трохи покашлює, оскільки через переохолодження захворів на бронхіт, температурить, у нього саме ростуть зубки, тож потрібна увага.<br/><br/>«Дитина досі у нас. Соціальні служби обіцяли прийти, але поки не приходили. Тут саме вони зараз повинні діяти», – додала Яна Рижко. <br/><br/>Нагадаємо, у селі Яромель Ківерцівського району <a href="http://www.volynpost.com/news/152064-na-volyni-podruzhzhia-ta-ihnie-nemovlia-potrapyly-do-reanimacii-pislia-zastillia-onovleno">подружжя отруїлося невідомою речовиною</a>. Згодом 45-річний чоловік помер у лікарні, за життя його дружини борються медики у Луцькій міській клінічній лікарні, - пише видання <a href="http://visnyk.lutsk.ua/news/ukraine/regions/volyn/45269-rodychi-zhodnogo-razu-ne-navidaly-v-likarni-8-misyachnogo-malyuka-z-volyni-batky-yakogo-otruilysya-nevidomoyu-rechovynoyu/?fbclid=IwAR0Ktuzm3YHWUeVR8ZJqo6rLG9SP2JmQOXkqJ6Z6FwkzTF_MkIG1DhVMO9s">Вісник</a>.<br/><br/><a href="http://www.volynpost.com/news/152092-shukayut-rodychiv-malyuka-z-volyni-iakogo-znajshly-neprytomnym-razom-iz-batkamy">ЧИТАТИ ТАКОЖ: Шукають родичів малюка з Волині, якого знайшли непритомним разом із батьками</a><br/><br/>Непритомних чоловіка і дружину односельці знайшли 11 листопада в будинку на території ферми, де вони жили і працювали, коло них лежав і їхній 8-місячний малюк. Усіх трьох забрали у лікарню, у дитини отруєння не виявили. Що за рідину випило подружжя достеменно невідомо. Коли їх знайшли, в хаті на столі було чимало страв, зокрема і консервовані гриби.</p>
    </article>
  </body>
</html>