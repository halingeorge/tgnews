<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/creta-farms-ekpneei-i-prothesmia-gia-tis-desmeutikes-prosfores.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T10:27:00+00:00"/>
    <meta property="og:title" content="Creta Farms: Εκπνέει η προθεσμία για τις δεσμευτικές προσφορές"/>
    <meta property="og:description" content="Το βράδυ εκπνέει η προθεσμία κατάθεσης δεσμευτικών προσφορών από ενδιαφερόμενους επενδυτές"/>
  </head>
  <body>
    <article>
      <h1>Creta Farms: Εκπνέει η προθεσμία για τις δεσμευτικές προσφορές</h1>
      <address>
        <time datetime="2019-11-18T10:27:00+00:00">18 Nov 2019, 10:27</time>
      </address>
      <p>
        <b>Το βράδυ εκπνέει η προθεσμία κατάθεσης δεσμευτικών προσφορών από ενδιαφερόμενους επενδυτές</b>
      </p>
      <p>Οι δεσμευτικές προσφορές των υποψήφιων επενδυτών για την Creta Farms κατατίθενται σήμερα, όπως προβλέπει η διαγωνιστική διαδικασία.</p>
      <p>Το ενδιαφέρον τους για την Creta Farms έχουν εκφράσει το fund Lime Capital Partners, που ελέγχει ήδη τη γαλακτοβιομηχανία «Δωδώνη», ο επιχειρηματίας Θεόδωρος Δουζόγλου, με την πρότασή του να στηρίζεται από τον έναν εκ των δύο βασικών μετόχων της Creta Farms, τον Κωνσταντίνο Δομαζάκη και ο κ. Δημήτρης Βιντζηλαίος, ιδιοκτήτης της αλλαντοβιομηχανίας «Λακωνική Τροφίμων».</p>
      <p>Σημειώνεται ότι δεν έχει διευκρινιστεί ακόμη αν θα συμμετάσχει στη διαδικασία η αλλαντοβιομηχανία «Νίκας» και ο επιχειρηματίας Σπύρος Θεοδωρόπουλος.</p>
      <p>Βασικός στόχος της εταιρείας είναι μέσα στον Δεκέμβριο να καταστεί εφικτό να προχωρήσουν οι διαδικασίες ώστε να κατατεθεί στο Πρωτοδικείο η αίτηση υπαγωγής στον πτωχευτικό κώδικα με βάση τα άρθρα 106β και 106δ.</p>
      <p>Η εταιρεία βρίσκεται ήδη σε καθεστώς προσωρινής προστασίας από τους πιστωτές, με την εκδίκαση του σχετικού αιτήματος υπαγωγής στο άρθρο 106α να έχει οριστεί για τις 11 Δεκεμβρίου.</p>
      <p>Τα χρέη της κρητικής αλλαντοβιομηχανίας υπερβαίνουν τα 153 εκατ. ευρώ, με τις οφειλές προς το ελληνικό Δημόσιο και τα ασφαλιστικά ταμεία να ξεπερνούν τα 12,4 εκατ. ευρώ.</p>
      <p>
        <a href="https://www.newmoney.gr/roh/palmos-oikonomias/epixeiriseis/creta-farms-ekpnei-i-prothesmia-gia-tis-desmeftikes-prosfores/?fbclid=IwAR0XTbn0JMXYavTYuLTmQxxb4X3I7TkHLowGmdMOQtLNr0Y46JXAWVQqq4Y">newmoney.gr</a>
      </p>
    </article>
  </body>
</html>