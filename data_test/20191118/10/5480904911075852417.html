<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dalik-po-polovine-trestu-za-podvod-opustil-veznici-ve-znojme/1822266?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T10:45:00+00:00"/>
    <meta property="og:title" content="Dalík po polovině trestu za podvod opustil věznici ve Znojmě"/>
    <meta property="og:description" content="Znojmo - Marek Dalík po 2,5 roce opustil vězení ve Znojmě, v němž byl za podvod při nákupu obrněných transportérů Pandur pro českou armádu. V polovině trestu ho podmíněně propustil znojemský okresní soud. Čtyřiačtyřicetiletý lobbista dnes kolem 13:00 opustil věznici, nasedl do přistaveného černého jeepu, s novináři nemluvil. Odjel spolu se svým obhájcem, vše se odehrálo v několika desítkách sekund."/>
  </head>
  <body>
    <article>
      <h1>Dalík po polovině trestu za podvod opustil věznici ve Znojmě</h1>
      <address><time datetime="2019-11-18T10:45:00+00:00">18 Nov 2019, 10:45</time> by <a rel="author" href="http://www.ctk.cz/" target="_blank">ČTK</a></address>
      <p>Znojmo - Marek Dalík po 2,5 roce opustil vězení ve Znojmě, v němž byl za podvod při nákupu obrněných transportérů Pandur pro českou armádu. V polovině trestu ho podmíněně propustil znojemský okresní soud. Čtyřiačtyřicetiletý lobbista dnes kolem 13:00 opustil věznici, nasedl do přistaveného černého jeepu, s novináři nemluvil. Odjel spolu se svým obhájcem, vše se odehrálo v několika desítkách sekund.</p>
      <slideshow>
        <figure>
          <img src="https://i3.cn.cz/6/1574080544_P201911180496001.jpg"/>
        </figure>
        <figure>
          <img src="https://i3.cn.cz/6/1574080168_P201911180489801.jpg"/>
        </figure>
        <figure>
          <img src="https://i3.cn.cz/6/1574079896_P201911180485601.jpg"/>
        </figure>
        <figure>
          <img src="https://i3.cn.cz/6/1574074135_P201911180386001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2258">Fotogalerie: Korupční kauza Marka Dalíka</a>
        </figcaption>
      </slideshow>
      <p>Věznici Dalík opustil zhruba po dvou hodinách od vyhlášení rozhodnutí soudu, po absolvování propouštěcího procesu a splnění formalit. Jeho propouštění provázel značný zájem novinářů, jen před branou věznice jich na jeho odchod čekala asi desítka.</p>
      <p>Čtyřiačtyřicetiletý lobbista si ve znojemské věznici odpykával pětiletý trest vězení za podvod při nákupu obrněných vozidel Pandur pro českou armádu. Má za sebou polovinu trestu, v první polovině září podal žádost o podmíněné propuštění.</p>
      <p>Státní zástupkyně v závěrečném návrhu uvedla, že odsouzený splnil zákonné podmínky o propuštění a lze vyhovět jeho žádosti. Délku podmíněného trestu navrhla v rozmezí čtyři až pět let. Vzdala se možnost podání stížnosti, stejně jako obhájce.</p>
      <p>"Splnil všechny zákonné podmínky, za této situace jsme vycházeli ze soudních návrhů a bylo rozhodnuté o podmíněném propuštění," uvedl předseda senátu Miroslav Nahodil. Doplnil, že soud bude ověřovat chování odsouzeného, bude mít přehled o jeho životě, a pokud by nastaly problémy, bude rozhodovat o tom, zda Dalík vykoná zbytek trestu ve vězení.</p>
      <p>Video: Soud ve Znojmě propustil Dalíka z vězení</p>
      <figure>
        <video src="https://i3.cn.cz/video/1574074217__dalik.mp4"/>
      </figure>
      <p>18.11.2019, 11:40, autor: ČTK/Libor Popela, zdroj: ČTK</p>
      <p>Dalíka zastupuje brněnský advokát Martin Klimo. "Nedopustil se žádných kázeňských přestupků, jeho chování bylo stabilně na vysoké úrovni po celou dobu výkonu trestu," uvedl v žádosti o propuštění Dalíka Klimo. "Jsem si jist, že dosavadní výkon trestu příznivě ovlivnil jeho chování natolik, aby pokračoval v řádném způsobu života," uvedl obhájce. Doplnil, že jeho klient také zaplatil uložený peněžitý trest, tedy čtyři miliony korun. Soudce četl mimo jiné i zprávu z věznice, stálo v ní, že se Dalík choval ve výkonu trestu slušně a korektně. Z psychologického posudku vyplynulo, že výkon trestu je pro Dalíka traumatizujícím zážitkem.</p>
      <p>"Člověk je naprosto omezen, nemůže se stýkat se svými nejbližšími, nemůže pracovat, nemůže normálně žít. Je mezi lidmi, se kterými by se za jiných okolností nechtěl ani potkat, je to neuvěřitelná zkušenost," uvedl Dalík na dotaz soudce, co mu vadí na výkonu trestu.</p>
      <p>Dalík původně dostal čtyři roky vězení za to, že si při neformální schůzce ohledně nákupu pandurů řekl v roce 2007 o úplatek pro někoho z české vlády. Po zástupci firmy Steyr, která obrněné vozy dodávala, žádal podle trestního spisu půl miliardy korun. Tento rozsudek ale soud zrušil.</p>
      <p>Po zásahu Nejvyššího soudu ve vleklé kauze ovšem padl nový rozsudek, který Dalíkovi o rok přitížil. Soud dospěl k názoru, že podváděl, když se pokusil ze zbrojařů vylákat peníze. Uvedl je v omyl tím, že předstíral svůj vliv na ministry. Nejvyšší soud později odmítl Dalíkovo dovolání a Ústavní soud jeho ústavní stížnost.</p>
    </article>
  </body>
</html>