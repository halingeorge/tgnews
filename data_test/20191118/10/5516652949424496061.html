<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425995/ston-roa-to-perifereiako-prwtathlhma-aigaioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T10:04:53+00:00"/>
    <meta property="og:title" content="Στον ΡΟΑ το Περιφερειακό Πρωτάθλημα Αιγαίου"/>
    <meta property="og:description" content="Μετά τη μεγάλη επιτυχία της Βικτώριας Παπαδοπούλου, η οποία κατέκτησε τη δεύτερη θέση στην κατηγορία κοριτσιών κάτω των 16 ετών στα Μάστερς που πραγματοποιήθηκαν στη Χαλκίδα, ο Ροδιακός Όμιλος Αντισφαίρισης (ΡΟΑ) φιλοξενεί το διασυλλογικό Περιφερειακό πρωτάθλημα Αιγαίου με τον αριθμό ρεκόρ των 237αθλητών-αθλητριών, το οποίο ολοκληρώνεται αύριο."/>
  </head>
  <body>
    <article>
      <h1>Στον ΡΟΑ το Περιφερειακό Πρωτάθλημα Αιγαίου</h1>
      <h2>Οι εγκαταστάσεις του συλλόγου φιλοξενούν μια σημαντική διοργάνωση του τένις με 237 συμμετοχές αθλητών-αθλητριών</h2>
      <address>
        <time datetime="2019-11-18T10:04:53+00:00">18 Nov 2019, 10:04</time>
      </address>
      <p>
        <b>Μετά τη μεγάλη επιτυχία της Βικτώριας Παπαδοπούλου, η οποία κατέκτησε τη δεύτερη θέση στην κατηγορία κοριτσιών κάτω των 16 ετών στα Μάστερς που πραγματοποιήθηκαν στη Χαλκίδα, ο Ροδιακός Όμιλος Αντισφαίρισης (ΡΟΑ) φιλοξενεί το διασυλλογικό Περιφερειακό πρωτάθλημα Αιγαίου με τον αριθμό ρεκόρ των 237αθλητών-αθλητριών, το οποίο ολοκληρώνεται αύριο.</b>
      </p>
      <p>Με συμμετοχές από την Κω, την Κάλυμνο, τη Λέρο αλλά και τους συλλόγους της Ρόδου, η «ναυαρχίδα» του δωδεκανησιακού τένις διαθέτει και τα έντεκα γήπεδά της καθώς και το έμπειρο πλέον ανθρώπινο δυναμικό (μετά από πέντε παγκόσμια, δύο τριεθνή και πλήθος εθνικών τουρνουά) στη διάθεση των παιδιών από τις ηλικίες των 6 έως και 18 ετών, ώστε να αγωνιστούν αλλά και να γνωριστούν στο υγιές περιβάλλον του αθλητισμού.</p>
      <p>Η επιτυχία των αγώνων δεν αφορά μόνο το αγωνιστικό αντικείμενο αλλά πολύ περισσότερο στο ήθος και τη διαμόρφωση υγιούς αθλητικού πνεύματος και διάπλαση χαρακτήρων απαλλαγμένων από τις στρεβλώσεις άλλων καταστάσεων.</p>
      <p>Τα τελευταία χρόνια η ανάπτυξη του τένις στην περιοχή μας δεν είναι τυχαία, καθώς όλα τα σωματεία είναι αμιγώς τενιστικά με μοναδικό αντικείμενο το συγκεκριμένο άθλημα και παράγοντες ερασιτέχνες του είδους, έχοντας ως μοναδικό στόχο την ανάπτυξη και την παραμονή στο γήπεδο των παιδιών όσο γίνεται περισσότερο.</p>
    </article>
  </body>
</html>