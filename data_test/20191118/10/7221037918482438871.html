<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/beko-saray-1-dakikada-1-aylik-asgari-ucreti-harciyor/927191"/>
    <meta property="og:site_name" content="medya faresi"/>
    <meta property="article:published_time" content="2019-11-18T10:53:00+00:00"/>
    <meta property="og:title" content="Kani Beko: Saray dakikada bir aylık asgari ücreti harcıyor"/>
    <meta property="og:description" content="CHP İzmir Milletvekili Kani Beko Cumhurbaşkanlığı sarayının asgari ücretlinin bir ayda aldığı 2020 lirayı miktarı, bir dakikada harcadığnıı söyledi."/>
  </head>
  <body>
    <article>
      <h1>Kani Beko: Saray dakikada bir aylık asgari ücreti harcıyor</h1>
      <h2>CHP İzmir Milletvekili Kani Beko Cumhurbaşkanlığı sarayının asgari ücretlinin bir ayda aldığı 2020 lirayı miktarı, bir dakikada harcadığnıı söyledi.</h2>
      <address>
        <time datetime="2019-11-18T10:53:00+00:00">18 Nov 2019, 10:53</time>
      </address>
      <p>CHP’li Kani Beko, “Asgari ücret 2020 lira. Bir işçi bu ücreti alabilmek için tam bir ay çalışıyor. Fakat Saray’ın bir dakikalık gideri 2020 lira” dedi.</p>
      <p>Yeniçağ Ankara Temsilcisi Orhan Uğuroğlu’nun Halk TV’de yayınlanan Halk Uyanıyor programına konuk olan CHP İzmir Milletvekili Kani Beko asgari ücretin Türkiye’de yanlış hesaplandığını söyledi.</p>
      <p>Suriyelilere 40 milyar harcandığını söyleyen devlet 10 milyar lira emeklilere ayıramıyor mu? diye soran CHP İzmir Milletvekili Kani Beko, “2019 yılında 150 bin ile 200 bin arasındaki emeklilikte yaşa takılan arkadaşlarımıza maaş bağlanmış olsa bütçeden verilecek olan para sadece 8 ila 10 milyar lira arasında değişiyor.</p>
      <p>Mecliste Suriye’den gelenlere her fırsatta 40 milyar dolar para verdiğinizi iddia ediyorsunuz. Suriye’den gelen bu misafirlere 40 milyar dolar verdiyseniz ve hala da vermeye devam ediyorsanız bu ülkenin Doğu’dan Batı’ya, Kuzey’den Güney’e her taşında emekleri olan emeklilikte yaşa takılanlara 10 milyarı vereceksiniz.</p>
      <p>Bu insanlar sizden icazet istemiyor. Bu insanlar 25 yıl çalışmış, primlerini ödemişler, devletin yasasına güvenmişler. Yasayı TBMM’den geçireceksiniz ve bu maaşı EYT’lilere vereceksiniz” dedi.</p>
      <h3>ERDOĞAN’I KANDIRIYORLAR</h3>
      <p>Yanlış giden bir şeyler var, haksızlık ve mağduriyet var diyen Beko, “Burada Recep Tayyip Erdoğan’ı kandırıyorlar. Bana göre Erdoğan, EYT Derneği Genel Başkanını ve yönetimiyle bir araya gelmeli. Onların dosyasının kendisi incelesin. EYT’li arkadaşlarımıza işte, maaşta veremiyorsunuz. İşi, maaşı olmayan bu insanların yarın ne yapacağı belli olmaz. Asgari ücret 2020 lira. Bir işçi bu ücreti alabilmek için tam bir ay çalışıyor. Fakat Saray’ın bir dakikalık gideri 2020 lira. Bu miktarı bir aya vurduğumuzda devasa bir para ortaya çıkıyor” ifadelerini kullandı.</p>
      <h3>ASGARİ ÜCRET YANLIŞ HESAPLANIYOR</h3>
      <p>Asgari ücretin tek bir kişi üzerinden hesaplandığını belirten Beko, “8 saat çalışan bir işçi kardeşimizin ertesi  gün aynı verimde çalışabilmesi için vermiş olduğu enerjiyi ve kaloriyi alabilmesi, dengeli beslenmesi gerekiyor. Asgari ücret Türkiye’de yanlış hesaplanıyor. Türkiye Uluslararası Çalışma Örgütü(ILO) üyesi. ILO kendisine üye olan ülkelere diyor ki: asgari ücret tespiti yapılırken 4 kişilik bir aile üzerinden değerlendirme yapılır. Türkiye’de asgari ücret bırakın 4 kişiyi, 1 kişi üzerinden yapılıyor. 7 milyona yakın asgari ücretle çalışan vatandaşımız var. 2 milyona yakında asgari ücretin altında ki ücretlere çalışan işçi var. 7 milyon asgari ücretli çalışan vatandaşın tamamı bekar mı? Böyle hesap olur mu?” dedi.</p>
      <p>Sendikacı olduğu için gençlerle sürekli konuştuğunu ifade eden Beko, “Onları sendikalı yapmaya çalıştığımızda biz sendikalı olamayız, sigortalı çalışmıyoruz diyorlar. 2,5 milyona yakın üniversite mezunu, askerliğini yapmış genç patronlarla pazarlık yapıyor. ‘65 yaşında emekli olamayız, 2020 lirayla da geçinemeyiz. Devlete vermiş olduğunuz sigorta parasını bize verin öyle çalışalım diyorlar’” şeklinde konuştu.</p>
      <h3>“ASGARİ ÜCRET EN AZ 3 BİN LİRA OLMALI”</h3>
      <p>Asgari ücretin en az 3 bin lira olması gerekir diyen Beko, “Asgari Geçim İndirimi(AGİ) kesinlikle asgari ücretin dışında kalmalıdır. Verginin asgari ücretli çalışanlardan alınmaması gerekir. Bir asgari ücretlinin bugün 3 bin liranın altında çalıştırılmamalıdır. Kayıt dışı çalıştırılmanın panzehri örgütlenmelidir. Sendikal hak ve özgürlükleri ILO ve Avrupa kriterlerine uygun bir hale getirin. Sendikacı arkadaşlarımız Türkiye’de çalışan en az 20 milyon işçiyi kayıt altına alırlar” dedi.</p>
    </article>
  </body>
</html>