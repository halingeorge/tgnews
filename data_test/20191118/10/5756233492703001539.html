<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622113/%D9%82%DB%8C%D9%85%D8%AA-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%87%DB%8C%D8%A8%D8%B1%DB%8C%D8%AF%DB%8C-%D8%AA%D8%A7-%DB%B1%DB%B0%DB%B0-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T10:45:00+00:00"/>
    <meta property="og:title" content="قیمت خودروهای هیبریدی تا ۱۰۰ میلیون تومان افزایش یافت"/>
    <meta property="og:description" content="بررسی قیمت خودروهای داخلی و خارجی در نخستین روزهای پس از سهمیه‌بندی و افزایش قیمت بنزین، حاکی از افزایش ۵۰ تا ۱۰۰ میلیون تومانی خودروهای هیبریدی در بازار است."/>
  </head>
  <body>
    <article>
      <h1>قیمت خودروهای هیبریدی تا ۱۰۰ میلیون تومان افزایش یافت</h1>
      <address>
        <time datetime="2019-11-18T10:45:00+00:00">18 Nov 2019, 10:45</time>
      </address>
      <p>
        <i>بررسی قیمت خودروهای داخلی و خارجی در نخستین روزهای پس از سهمیه‌بندی و افزایش قیمت بنزین، حاکی از افزایش ۵۰ تا ۱۰۰ میلیون تومانی خودروهای هیبریدی در بازار است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شرکت ملی پخش فرآورده‌های نفتی ایران در نخستین ساعت روز جمعه گذشته با صدور اطلاعیه‌ای اعلام کرد که براساس مصوبه شورای عالی هماهنگی اقتصادی سران سه قوه، سهمیه‌بندی بنزین برای همه وسایل نقلیه بنزین‌سوز آغاز شد.</p>
      <p>براساس اطلاعیه شرکت ملی پخش فراورده‌های نفتی، قیمت بنزین معمولی سهمیه‌ای هر لیتر هزار و ۵۰۰ تومان و قیمت بنزین معمولی غیرسهمیه‌ای به ازای هر لیتر سه هزار تومان خواهد بود، همچنین قیمت بنزین سوپر هر لیتر سه هزار و ۵۰۰ تومان تعیین شده است.</p>
      <p>واقعی شدن قیمت‌ها در دوره‌های قبلی موجب افت قیمت خودرهای پرمصرف شد و این بار، افزایش قیمت خودروهای کم‌مصرف و هیبریدی را به دنبال داشت.</p>
      <p>«آرش رنگی» نمایشگاه‌دار در غرب تهران اعلام کرد: در این هفته، خودروهای تویوتا در مدل‌های «کمری» و «پریوس» حدود ۱۰۰ میلیون تومان افزایش قیمت داشتند و خودروهای هیوندا در مدل «سوناتا» حدود ۵۰ میلیون تومان افزایش را تجربه کردند.</p>
      <p>وی اضافه کرد: بازار خودرو پس از سهمیه‌بندی بنزین راکد شد اما قیمت‌ها از پنج میلیون تا ۱۰۰ میلیون تومان رشد کرد؛ به گونه‌ای که خودروهای محدوده قیمتی تا ۱۰۰ میلیون تومان حدود پنج میلیون تومان، خودروهای محدوده ۱۰۰ تا ۳۰۰ میلیون تومانی، بین ۲۰ تا ۳۰ میلیون تومان و خودروهای خارجی بالای ۳۰۰ میلیون تومان، حدود ۵۰ تا ۱۰۰ میلیون تومانی افزایش داشت.</p>
      <p>به گفته وی، از روزهای گذشته و با اعلام قیمت ها و سهمیه‌بندی بنزین، فروشندگان خودرو، دلالان و واسطه‌ها با تفکر رشد قیمت‌ها در آینده، از فروش دست کشیدند.</p>
      <p>«احمد نعمت بخش» ‌ دبیر انجمن خودروسازان نیز در گفت و گو با ایرنا اعلام کرد: تجربه افزایش قیمت حامل های انرژی در سال های گذشته، نشان می دهد که این بازار در ابتدا شاید برای چند ماه با رکود مواجه شود، اما پس از آن اوضاع دوباره به حالت عادی باز می گردد.</p>
      <p>وی گفت: نقدینگی سرگردان در دست مردم رقم بالایی است و این شرایط احتمال هجوم مردم برای خرید خودروها را افزایش می دهد.</p>
      <p>نعمت بخش بیان داشت:‌ به دلیل فروش نرفتن خودروها در حاشیه بازار، اختلاف بین قیمت‌های بازاری و کارخانه‌ای وجود دارد و همین مساله تقاضای خرید را همچنان بالا نگه می دارد.</p>
    </article>
  </body>
</html>