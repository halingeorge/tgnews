<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/priskorennya-ekonomiki-nemozhlive-cherez-zhalyugidniy-stan-ukrayinskogo-byudzhetu-ta-yogo-borgove-visnazhennya-ekspert-330003_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T10:46:00+00:00"/>
    <meta property="og:title" content="Прискорення економіки неможливе через жалюгідний стан українського бюджету та його боргове виснаження — експерт"/>
    <meta property="og:description" content="З початку року в бюджетно-боргової сфері спостерігаються тривожні тенденції, що свідчать про нестійкому характері боргова конструкції в Україні."/>
  </head>
  <body>
    <article>
      <h1>Прискорення економіки неможливе через жалюгідний стан українського бюджету та його боргове виснаження — експерт</h1>
      <h2>З початку року в бюджетно-боргової сфері спостерігаються тривожні тенденції, що свідчать про нестійкому характері боргова конструкції в Україні.</h2>
      <address>
        <time datetime="2019-11-18T10:46:00+00:00">18 Nov 2019, 10:46</time>
      </address>
      <p>Хворий організм української економіки конче потребує масштабних державних інвестицій у створення сучасної виробничої інфраструктури, у відродження і модернізацію сфер розвитку людського капіталу, а також на підтримку галузей — потенційних драйверів економічного зростання. Але вирішення цих завдань унеможливлюється убогим станом українського бюджету та його борговим виснаженням.</p>
      <p>Про це у своїй статті для <a href="https://dt.ua/">DT.UA</a> пише Тетяна Богдан, доктор економічних наук, зав.відділом державних фінансів Експертно-аналітичного центру Growford Institute. Крім того, за її словами, з початку року в бюджетно-борговій сфері мають місце тривожні тенденції, які вказують на хиткий характер боргової конструкції в Україні та вірогідність її руйнування при перших же збуреннях на світових фінансових ринках.</p>
      <p>"По-перше, двократне зростання державних позик і суми погашення державного боргу в січні—вересні поточного року посилювало боргову залежність державних фінансів і підвищувало фіскальні ризики, — зазначає експерт. — По-друге, збільшення присутності іноземних портфельних інвесторів на ринку ОВДП підвищувало ризики ліквідності для уряду і ризики нестійкості платіжного балансу".</p>
      <p>Автор вказує, що утримання надзвичайно високих відсоткових ставок за гривневими ОВДП призводило до відволікання бюджетних коштів на непродуктивні потреби і спричиняло деградацію галузей освіти, культури, охорони здоров'я. У той же час залучення внутрішніх і зовнішніх державних позик за аномально високими ставками стало також причиною збільшення частки боргових виплат у витратах бюджету.</p>
      <p>За словами економіста,запозичені урядом на внутрішньому ринку кошти частково осідали на єдиному казначейському рахунку (ЄКР) і генерували додаткові відсоткові виплати з бюджету, а зростання співвідношення державного боргу та наявної грошової маси поглиблювало грошовий дефіцит у реальному секторі та посилювало деформації національного грошово-кредитного ринку.</p>
      <p>Детальніше про стан української економіки читайте в статті Тетяни Богдан "<a href="https://dt.ua/finances/borgove-visnazhennya-329840_.html"><b>Боргове виснаження</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>