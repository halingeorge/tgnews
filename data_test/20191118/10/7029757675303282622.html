<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/vasil-velev-chovek-boleduva-vednazh-godishno.html"/>
    <meta property="og:site_name" content="News.bg"/>
    <meta property="article:published_time" content="2019-11-18T10:28:43+00:00"/>
    <meta property="og:title" content="Васил Велев: Човек боледува веднъж годишно"/>
    <meta property="og:description" content="Само недобросъвестните работници са наказани с неплащане първия ден от болничните"/>
  </head>
  <body>
    <article>
      <h1>Васил Велев: Човек боледува веднъж годишно</h1>
      <address><time datetime="2019-11-18T10:28:43+00:00">18 Nov 2019, 10:28</time> by <a rel="author" href="https://news.bg/author/simeon-yanev" target="_blank">Симеон Янев</a></address>
      <p>От АИКБ са сигурни, че с предложението за незаплащане от работодателя на <b>първия ден от болничните се наказват само недобросъвестните работници, които мамят с болничните</b>.</p>
      <p>При дългите болнични трябва да се променят стандартите и да се засили контролът, но според анализа на НОИ <b>има огромен ръст на тридневните болнични</b>.</p>
      <p>Това заяви в отговор на въпрос на <b>news.bg</b> председателят на Асоциацията на индустриалния капитал в България (АИКБ) Васил Велев по предложението първият ден от болничните да не се заплаща. Велев участва в дискусионен форум на тема "<b>Да извадим успеха от анонимност</b>". </p>
      <h3>анкета</h3>
      <p>Кой да плаща първия ден болнични и да спрат измамите?</p>
      <p>НОИ Работодателите НЗОК Да не се плаща Нямам мнение <a href="https://news.bg/economics/javascript:void(0);">Виж резултати</a></p>
      <p>НОИ 38.1%</p>
      <p>Работодателите 32.9%</p>
      <p>НЗОК 11.4%</p>
      <p>Да не се плаща 15.9%</p>
      <p>Нямам мнение 1.7%</p>
      <p>Според Васил Велев <b>хората, които злоупотребяват с късите болнични няма да получат възграждения за периода</b>, в който спекулират с болничните.. "<b>Човек боледува веднъж в годината</b>", смята Велев.</p>
      <p><b>От АИКБ не се притесняват, че хората могат да идват болни на работа</b>. "Това не е уникална българска измислица, а така се практикува и в редица други страни", каза Васил Велев. </p>
      <p>По думите на Велев въпросът с болничните съществува като проблем и те бележат огромен ръст през последните години. Дотук като че ли по този въпрос няма спор.</p>
      <p>Оттам насетне следват пътищата за <b>разрешаването на проблема с фалшивите болнични</b> и предложеното решение да се не заплаща първият ден от болничните е решение, което се практикува в страни от Южна Европа, изтъкна Васил Велев. </p>
      <p>Според него<b> късите болнични много трудно могат да бъдат регулирани</b>. За това в другите страни се практикува самоконтрол.</p>
      <p>Шефът на АИКБ смята, че <b>предложението да се включат солидарно както работодателите, така и работниците</b>, освен НОИ в заплащането на болничните, е добро за хората, които са коректни и незлоупотребяват с взимането на болнични.</p>
      <p>"<b>Всички казват, че когато човек се разболее, той ще загуби възнаграждение за един ден, само че коректният човек ще спечели всички останали дни</b>, в които е болничен и няма да дели произведеното от него с измамниците", обясни Велев.</p>
      <p>Той посочи, че<b> когато хората неочаквано и безпричинно отсъстват от работа и</b> "заминават да прибират овощната градина или на дълъг уикенд в Гърция", много работни участъци не могат да стартират и <b>се бавят поръчки</b>.</p>
      <p>На въпрос какъв е профилът на злоупотребяващите с болнични, Велев заяви, че не би ги разграничил, но в частния сектор и индустрията оплакванията на мениджърите и предприятията нарастват. Той отчете, че <b>с всяка следваща година проблемът се разширява, защото е много лесно и безнаказано да се злоупотреби с болнични</b>. </p>
      <p>"<b>Все повече хора стават имамници. Това ли искаме ние</b>", запита шефът на АИКБ, според когото с мярката първият ден от болничния да не се заплаща се защитават порядъчните, добросъвестните и коректните хора, защото те ще получат повече средства. АИКБ са готови да седнат на една маса със синдикатите по време на Тристранката и да се разберат по въпроса с болничните.</p>
      <p>Запитан как би коментирал идеята трите дни от болничните да се заплащат от НОИ, Велев отбеляза, че <b>така направеното предложение няма да препятства по никакъв начин измамите с фалшивите болнични</b>, които ги има и към настоящия момент. </p>
      <p>Припомняме, идеята първият ден от болничните да не се плаща<a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> след среща между ГЕРБ и Обединените патриоти в лицето на Каракачанов и Симеонов.</p>
      <p>От <a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">думите на председателя на бюджетната комисия Менда Стоянова</a> стана ясно, че се мисли за изключения, като например за майките на деца и болнични при трудови злополуки. Малко по-късно в парламента тя коментира идеята за неплащане на първия ден от болничните с думите: <a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">"Няма 100% справедливост".</a></p>
      <p>От ДПС бяха категорични, че не подкрепят анонсираното предложение, тъй като според тях това е <a href="https://news.bg/politics/dps-protiv-skritoto-uvelichenie-na-osiguritelnata-vnoska.html">скрито увеличение на осигурителната вноска.</a></p>
      <p>От своя страна синдикатите също остро нападнаха идеята и предупредиха, че ако тя бъде приета, те <a href="https://news.bg/politics/knsb-borisov-da-se-ottegli-za-bolnichnite-shte-povedem-horata.html">ще поведат хората на протест</a>.</p>
      <p>От <a href="https://news.bg/bulgaria/kt-podkrepa-zaplashi-da-napusne-nsts-zaradi-bolnichnite.html">КТ "Подкрепа" изразиха готовност да напуснат НСТС </a>и да организират масов национален работнически протест. <a href="https://news.bg/education/uchiteli-gotvyat-protesti-i-zatvaryane-na-uchilishta-zaradi-bolnichnite.html">Учителите също заплашиха с национален протест</a> и затваряне на училища, ако дебатът не бъде спрян.</p>
      <p>Заради критиките към идеята първият ден от болничните да не се заплаща, Обединените патриоти отрекоха те да са нейни автори и подчертаха, че <a href="https://news.bg/politics/goranov-predlozhil-da-ne-se-plashta-parviya-den-bolnichen.html">това било идея на ГЕРБ</a> и по-конкретно - на финансовия министър Владислав Горанов. Той също отрече твърденията и заяви, че така и <a href="https://news.bg/politics/ne-e-yasno-koy-e-predlozhil-parviyat-den-bolnichen-da-ne-se-zaplashta.html">не е ясно кой е предложил</a> първият ден от болничния да е за сметка на болния.</p>
      <p>От <a href="https://news.bg/politics/btpp-privetstva-ideyata-za-neplaten-parvi-den-ot-bolnichnite.html">Българската търговско-промишлена палата приветстваха идеята</a> за неплатен първи ден от болничните. Според тях работодателите не трябва те да се натоварват с нито един ден болнични. </p>
      <p>От <a href="https://news.bg/economics/i-bsk-ne-haresa-ideyata-za-neplaten-parvi-den-ot-bolnichnite.html">БСК не харесаха идеята</a> първият ден от болничните да не се изплаща.</p>
    </article>
  </body>
</html>