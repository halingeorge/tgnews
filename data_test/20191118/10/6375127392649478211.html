<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/kontra-na-naman-si-justice-carpio"/>
    <meta property="og:site_name" content="Journal Online"/>
    <meta property="article:published_time" content="2019-11-18T10:08:48+00:00"/>
    <meta property="og:title" content="‘Kontra’ na naman si Justice Carpio"/>
    <meta property="og:description" content="MULI nating binabati si ‘outgoing’ Chinese ambassadror, Zhao Jianhua, na ginawaran ni Pangulong Duterte ng ‘Order of Sikatuna, With the Rank of Datu’ noong Oktubre 28 sa Malakanyang."/>
  </head>
  <body>
    <article>
      <h1>‘Kontra’ na naman si Justice Carpio</h1>
      <address><time datetime="2019-11-18T10:08:48+00:00">18 Nov 2019, 10:08</time> by <a rel="author" href="https://journal.com.ph/authors/paul-m-gutierrez" target="_blank">Paul M. Gutierrez</a></address>
      <h3>MULI nating binabati si ‘outgoing’ Chinese ambassadror, Zhao Jianhua, na ginawaran ni Pangulong Duterte ng ‘Order of Sikatuna, With the Rank of Datu’ noong Oktubre 28 sa Malakanyang.</h3>
      <p>Sa ganang atin, talagang ‘job well done’ at ‘well deserve’ ni “Amba” ang parangal na naglingkod bilang kinatawan ng China sa Pilipinas mula noong 2014.  </p>
      <p>Ang Order of Sikatuna ay ibinibigay sa mga diplomat na nakapagbigay ng exceptional services o nakapag-ambag ng malaki sa  relasyon ng kani-kanilang bansa sa Pilipinas.  </p>
      <p>Lingid sa kaalaman ng lahat, hindi madali ang pinagdaanan ni Amb. Zhao nang magsimula siya noong 2014 kung saan hindi pa maganda ang relasyon ng Pilipinas at China sa panunungkulan ni dating Pangulong Aquino— na alam naman nating lahat na “tuta” ng Amerika.</p>
      <p>Kumbaga, malinaw pa sa sikat ng araw ang pagiging sunud-sunuran ng administrasyong Aquino sa balanang nais ipagawa sa kanya ng ‘Tadong Unidos.</p>
      <p>Mistulang kaaway ang tingin noon ng administrasyong Aquino sa China kaya naman masasabi nating hindi naging madali ang naging simula ng trabaho ni Amb. Zhao. Pero nalampasan niyang lahat ng ito at nagpatuloy lang sa trabaho.  </p>
      <p>Lingid din sa kaalaman ng lahat, maraming nagawang tulong ang China sa Pilipinas pero hindi ito binibigyang pansin ng ibang mga midya na pawang nasa “pundilyo” rin ng Grupong Dilawan nina Aquino at ng Imperyalismong US.</p>
      <p>At “bumuhos” pa ang tulong ng China sa Pilipinas mula nang manungkulan si Pangulong Duterte. Ito ang naging simula ng magandang relasyon ng dalawang bansa.</p>
      <p>Ilan sa mga naitulong ng China sa tulong ni Amb. Zhao ang mahigit 500 estudyanteng Pilipino sa ilalim ng ‘Chinese Ambassador Scholarship’ kung saan mahigit 170 sa mga ito ang nag-aaral sa pinakatanyag na mga unibersidad.</p>
      <p>Naging pinakamalaking partner din ng China ang Pilipinas sa kalakalan, turismo, edukasyon, technolohiya, at nagdala ng mga major na investors sa bansa.</p>
      <p>Nagbigay din ng P1 bilyon na donasyon ang China para sa rehabilitasyon ng Marawi City bukod pa nga sa mga kagamitang military upang makatulong sa paglaban ng pamahalaan sa mga teroristang sumalakay sa Marawi City, isang mahalagang tulong na “ipinagkait” sa atin ng Amerika.</p>
      <p>Dagdag pa dito ang P3.6 bilyong  donasyon ng China sa mga bagong tulay sa bansa at P22 milyong  donasyon sa mga lugar na nilindol sa Mindanaw na walang anumang kundisyon. Ibig sabihin hindi tayo ‘hino-hostage’ o “ginigipit” sa mga panahong kailangan natin ng tulong. Hindi katulad ng ibang mga bansa na bago ka tulungan dapat ay may kapalit.  </p>
      <p>At marami pang ibang tulong ang China sa ‘Pinas sa termino ni Amb. Zhao, na hindi na natin maiisa-isa dahil sa limitasyon ng ating espasyo; ang lahat ng mga ito ay hindi mangyayari kung hindi nagtrabaho ng mabuti si Amb. Zhao bilang kinatawan ng China.</p>
      <p>Kaya naman hindi natin maintindihan kung bakit hindi matanggap ni retired Supreme Court Senior Associate Justice Antonio Carpio ang iginawad na pagkilala ng bansa kay Amb. Zhao.</p>
      <p>Patutsada pa ni Carpio, malamang daw ay nagwawala sa libingan ang ating mga bayani na nagtanggol sa ating teritoryo sa kanyang pagkuwestiyon sa mga naging basehan para makatanggap si Amb. Zhao ng ‘Order of Sikatuna.’</p>
      <p>Alam naman natin ang posisyon ni Justice Carpio sa relasyon ng Pilipinas at China, hindi siya pabor dito.</p>
      <p>Hindi natin mapipilit si Justice Carpio na tignan ang mga positibong nagawa ni Amb. Zhao para sa Pilipinas kung ayaw niyang tignan ang mga ito.  </p>
      <p>Tanong natin, bakit hindi tinutulan o kinuwestiyon ni Justice Carpio si dating US Amb. Harry Thomas na nagsabing 40 porsiyento ng mga lalaking turista na nagpupunta sa Pilipinas ay para lang sa mga ‘sex tours.’</p>
      <p>Hindi isa itong pang-iinsulto sa ‘Pinas?</p>
      <p>Naitanong natin ito, mga kabayan, dahil sa pagtatapos din ng kanyang ‘tour of duty,’ binigyan din si Thomas ni PNoy ng parehong pagkilala—Order of Sikatuna—kahit pa nga “siniraan” niya ang mga Pilipino at ang Pilipinas.</p>
      <p>Bakit hindi naghayag ng kanyang protesta si Justice Carpio? Bakit pagdating sa China wala nang nakitang maganda si Justice Carpio at pulos kontra na lang alam niyang gawin?</p>
      <p>Malinaw ang gusto ng US at mga kakampi nito sa bansa para sa relasyon ng Pilipinas at China.</p>
      <p>Habang patuloy na binubuo ang magandang relasyon ng Pilipinas at China ng mga katulad ni Amb. Zhao, patuloy din sa paninira sa relasyong ito ang mga katulad ni Justice Carpio.</p>
      <p>Kung magpapatuloy ang ganito, tayo ring mga Pilipino ang magiging kawawa. Asahan na natin yan!</p>
    </article>
  </body>
</html>