<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/izchisleniya-2472-leva-sa-neobkhodimi-na-chetirichlenno-semeystvo-za-normalen-zhivot_news709980.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-18T10:44:00+00:00"/>
    <meta property="og:title" content="Изчисления: 2472 лева са необходими на четиричленно семейство за нормален живот"/>
    <meta property="og:description" content="Това сочат данните на Института за социални и синдикални изследвания на КНСБ"/>
  </head>
  <body>
    <article>
      <h1>Изчисления: 2472 лева са необходими на четиричленно семейство за нормален живот</h1>
      <h2>Това сочат данните на Института за социални и синдикални изследвания на КНСБ</h2>
      <address>
        <time datetime="2019-11-18T10:44:00+00:00">18 Nov 2019, 10:44</time>
      </address>
      <p>https://blitz.bg/ikonomika/izchisleniya-2472-leva-sa-neobkhodimi-na-chetirichlenno-semeystvo-za-normalen-zhivot_news709980.html Blitz.bg</p>
      <figure>
        <img src="https://static.blitz.bg/documents/thumbnails/730/201812/1544767087-item-itemitempari.jpg"/>
      </figure>
      <p><b>За нормален живот на четиричленно домакинство - двама възрастни и две деца, са необходими 2472 лева месечно. Това сочат данните на Института за социални и синдикални изследвания на КНСБ за края на третото тримесечие на годината.</b><br/><br/>От началото на годината, с около 63 лева се е увеличила общата стойност на издръжката на живота на този тип домакинство, след като през последните три тримесечие се регистрираше нарастване, макар и със слабо изразени темпове.<br/><br/>Издръжката на живот за човек от четиричленно домакинство е 618 лева. <br/><br/>Данните бяха представени на пресконференция днес от президента на КНСБ Пламен Димитров и от експерта Виолета Иванова, уточнява в. <a href="https://www.monitor.bg/bg/a/view/2472-leva-sa-neobhodimi-za-normalen-jivot-na-chetirichlenno-domakinstvo-181089">Монитор</a>.<br/><br/>Парите са необходимите за покриване на разходите за храна, за поддържане на жилището, здравеопазване, образование, транспорт и почивка спрямо средните български стандарти за четиричленно домакинство.<br/><br/>За покриване на общата стойност на необходимите средства за издръжка /2472 лева/, трябва нетният размер на заплатата, която получават двамата възрастни, да бъде не по-нисък от 1 236 лева (бруто 1593 лева) за всеки от тях, при условие, че двамата възрастни са заети и заплатата е единствен източник на доходи. <br/><br/>Нарастването на разходите се дължи в голяма степен заради поспъпването на хранителните стоки, като от началото на годината достигат ръст от 4,4 на сто, съобщи Иванова. На годишна база забележим ръст се очертава при хляба с 8,1%, месни продукти с 8,2 на сто заради чумата по свинете и млека с 4,9%.<br/><br/>Необходимите средства за издръжка на живот на четиричленно домакинство, живеещо в София са 3259 лева, средно на човек - 814, 65 лв., което е с 31,8 на сто повече от средните нива на издръжката за страната. Ако доходите на семейството в столицата се покриват само от заплатата на възрастните, то за всеки от тях нетната средна работна заплата не трябва да бъде по-ниска от 1629 лева, за да може семейството да живее нормално.<br/><br/>Официалните данни за заплатите през първото тримесечие в София - столица, отчитат нетна средна работна заплата от 1322 лева /бруто 1704 лв./, която е с близо 19% по-ниска от реално необходимия разполагаем доход за покриване на издръжката на живот на един човек от домакинство. <br/><br/>Домакинствата, които живеят със средства на човек под издръжката на живот са 77,3%, като има тенденция за намаляване - през 2016 година същия период са били около 75%.</p>
    </article>
  </body>
</html>