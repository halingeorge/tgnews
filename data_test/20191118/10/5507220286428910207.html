<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186688/"/>
    <meta property="og:site_name" content="Janam TV"/>
    <meta property="article:published_time" content="2019-11-18T10:18:32+00:00"/>
    <meta property="og:title" content="കസ്റ്റംസ് സൂപ്രണ്ട് സ്വർണ്ണക്കടത്ത് സംഘം രൂപീകരിച്ചു , കടത്തിയത് 680 കിലോ സ്വർണ്ണമെന്ന് ഡി ആർ ഐ"/>
    <meta property="og:description" content="തിരുവനന്തപുരം : കസ്റ്റംസ് സൂപ്രണ്ടായിരുന്ന രാധാകൃഷ്ണനും സംഘവും വിമാനത്താവളം വഴി കടത്തിയത് 680 കിലോ സ്വർണ്ണമെന്ന് ഡി ആർ ഐ . കഴിഞ്ഞ ഒക്ടോബർ മുതൽ ഈ വർഷം മെയ്"/>
  </head>
  <body>
    <article>
      <h1>കസ്റ്റംസ് സൂപ്രണ്ട് സ്വർണ്ണക്കടത്ത് സംഘം രൂപീകരിച്ചു , കടത്തിയത് 680 കിലോ സ്വർണ്ണമെന്ന് ഡി ആർ ഐ</h1>
      <address><time datetime="2019-11-18T10:18:32+00:00">18 Nov 2019, 10:18</time> by <a rel="author">Janam TV Web Desk</a></address>
      <p>തിരുവനന്തപുരം : കസ്റ്റംസ് സൂപ്രണ്ടായിരുന്ന രാധാകൃഷ്ണനും സംഘവും വിമാനത്താവളം വഴി കടത്തിയത് 680 കിലോ സ്വർണ്ണമെന്ന് ഡി ആർ ഐ . കഴിഞ്ഞ ഒക്ടോബർ മുതൽ ഈ വർഷം മെയ് വരെ കടത്തിയ സ്വർണ്ണത്തിന്റെ കണക്കാണിത് .</p>
      <p>രാധാകൃഷ്ണന്റെ നേതൃത്വത്തിലുള്ള സംഘമാണ് ഇത്തരത്തിൽ സ്വർണ്ണം കടത്തിയത് . തിരുമല സ്വദേശിയായ കെ എസ് ആർ ടി സി കണ്ടക്ടർ സുനിൽ കുമാർ, കഴക്കൂട്ടം സ്വദേശി സെറീന എന്നിവർ പിടിയിലായതോടെയാണ് സ്വർണ്ണക്കടത്തിൽ രാധാകൃഷ്ണന്റെ പങ്ക് വ്യക്തമായത് . സംഘത്തിൽപ്പെട്ടവർ സ്വർണ്ണം കടത്തുന്ന അവസരങ്ങളിൽ വിമാനത്താവളത്തിലെ എക്സ്റേ പോയിന്റിൽ രാധാകൃഷ്ണന്റെ സഹായം ലഭിച്ചിരുന്നതായി വ്യക്തമായിട്ടുണ്ട് . സിസി ടിവി ദൃശ്യങ്ങളിലും ഇത് വ്യക്തമാണ് .</p>
      <p>കടത്തൽ സംഘത്തെ രൂപീകരിച്ചത് രാധാകൃഷ്ണനാണ് . സംഘത്തിലെ വിഷ്ണു സോമസുന്ദരവുമായി മാത്രമാണ് രാധാകൃഷ്ണനു അടുപ്പമുണ്ടായിരുന്നത് . കസ്റ്റംസിന്റെ ഭാഗത്ത് നിന്നുള്ള സഹകരണം ഉറപ്പാക്കിയതും ഇരുവരും ചേർന്നാണ് . എക്സ്റേ പോയിന്റിൽ രാധാകൃഷ്ണനെ കണ്ടതിനെ തുടർന്ന് സംശയം ഉന്നയിച്ചവരെ പണം വാഗ്ദാനം ചെയ്തു കൂടെ കൂട്ടുകയായിരുന്നു .</p>
      <p>മുപ്പതിലധികം പേരാണ് സ്വർണ്ണക്കടത്ത് സംഘത്തിൽ ഉണ്ടായിരുന്നതെന്നാണ് അന്വേഷണ ഉദ്യോഗസ്ഥർക്ക് ലഭിച്ച വിവരം . ഇതിൽ 17 പേരെ തിരിച്ചറിഞ്ഞു . ഇവരെല്ലാം ഒളിവിലാണ് .</p>
    </article>
  </body>
</html>