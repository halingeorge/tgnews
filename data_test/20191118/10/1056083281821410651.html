<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717599/%DA%AF%D9%88%D8%B4%D8%AA-%D9%85%D8%B1%D8%BA-%D9%81%D8%B1%D8%A7%D9%88%D8%B1%DB%8C-%D8%B4%D8%AF%D9%87-%D8%B1%D8%A7-%D8%AA%D9%86%D9%87%D8%A7-%D8%A7%D8%B2-%D9%85%D8%B1%D8%A7%DA%A9%D8%B2-%D9%85%D8%AC%D8%A7%D8%B2-%D8%AA%D9%87%DB%8C%D9%87-%DA%A9%D9%86%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:24:39+00:00"/>
    <meta property="og:title" content="گوشت مرغ فراوری شده را تنها از مراکز مجاز تهیه کنید"/>
    <meta property="og:description" content="ایسنا/یزد مسئول اداره نظارت بر بهداشت عمومی اداره کل دامپزشکی استان یزد با بیان این که گوشت مرغ فراوری شده یکی از اقلام پرمصرف خانواده‌ها به ویژه در ایام تعطیلات است، تاکید کرد: مردم به منظور اطمینان از حفظ سلامت خود کلیه فراورده‌های خام دامی از جمله گوشت مرغ فراوری شده را تنها از مراکز مجاز تحت نظارت دامپزشکی تهیه کنند."/>
  </head>
  <body>
    <article>
      <h6 class="kicker">توصیه یک مسئول در دامپزشکی یزد:</h6>
      <h1>گوشت مرغ فراوری شده را تنها از مراکز مجاز تهیه کنید</h1>
      <address><time datetime="2019-11-18T10:24:39+00:00">18 Nov 2019, 10:24</time> by <a rel="author">حمید رضا دهقان</a></address>
      <p>ایسنا/یزد مسئول اداره نظارت بر بهداشت عمومی اداره کل دامپزشکی استان یزد با بیان این که گوشت مرغ فراوری شده یکی از اقلام پرمصرف خانواده‌ها به ویژه در ایام تعطیلات است، تاکید کرد: مردم به منظور اطمینان از حفظ سلامت خود کلیه فراورده‌های خام دامی از جمله گوشت مرغ فراوری شده را تنها از مراکز مجاز تحت نظارت دامپزشکی تهیه کنند.</p>
      <p>«سید مهدی موسوی پور» گفت: یکی از این اقلام پرمصرف که توسط خانواده‌ها به وی‍ژه در ایام تعطیلات آخر هفته خریداری و مصرف می‌شود، گوشت مرغ فرآوری شده به صورت جوجه کباب زعفرانی شده آماده طبخ، شنیتسل و سایر موارد است که در صورت رعایت نشدن اصول فنی و بهداشتی در تهیه آن می‌تواند سلامت مصرف‌کنندگان را به مخاطره بیاندازد.</p>
      <p>وی با اشاره به ماده 31 قانون تعزیرات حکومتی در زمینه فرآوری انواع گوشت، یادآور شد: هرگونه قطعه‌بندی، بی‌استخوان کردن، فیله کردن، شنیتسل، جوجه کباب و زعفرانی کردن گوشت خارج از ضوابط سازمان دامپزشکی کشور ممنوع و تنها در صورت اخذ مجوزهای لازم از دامپزشکی مجاز است.</p>
      <p>وی گفت: بر همین اساس فرآوری گوشت مرغ نیز تنها در مراکز بسته‌بندی دارای پروانه بهداشتی از دامپزشکی که زیر نظر مسئول فنی بهداشتی دامپزشکی مشغول فعالیت باشند، قانونی و بلامانع است ولی در عین حال و با وجود نظارت‌های صورت گرفته، در برخی موارد شاهد عرضه گوشت مرغ فراوری شده غیر مجاز توسط برخی افراد سودجو و متخلف هستیم.</p>
      <p>این مسئول در مورد مشخصات گوشت مرغ فرآوری شده غیر مجاز و خطرات مصرف آن نیز اظهار کرد: این محصولات فاقد بسته‌بندی بهداشتی و برچسب مشخصات هستند، در نتیجه هیچگونه اطلاعاتی از قبیل نحوه تولید، شرایط نگهداری، تاریخ تولید و انقضاء آن در دسترس نیست و علاوه بر آن به دلیل نبود نظارت فنی، امکان وجود انواع افزودنی‌های غیر مجاز خوراکی مانند رنگهای صنعتی در این محصولات وجود دارد.</p>
      <p>موسوی‌پور در پایان به مردم توصیه کرد: حتیالامکان با صرف کمی وقت با تهیه گوشت تازه مرغ، آن را در منزل و تحت شرایط بهداشتی و به صورت خانگی فرآوری کنند یا در صورت تمایل به خرید محصولات آماده و صنعتی، در هنگام خرید به شرایط بسته‌بندی و برچسب مشخصات معتبر دقت کنند.</p>
      <p>انتهای پیام</p>
    </article>
  </body>
</html>