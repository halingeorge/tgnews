<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717606/%D8%B4%D9%87%D8%B1%DA%A9-%D9%87%D8%A7%DB%8C-%D8%B5%D9%86%D8%B9%D8%AA%DB%8C-%D8%AA%D8%B6%D9%85%DB%8C%D9%86-%DA%A9%D9%86%D9%86%D8%AF%D9%87-%D8%A7%D9%82%D8%AA%D8%B5%D8%A7%D8%AF-%D8%B4%D9%87%D8%B1-%D9%88-%D8%A7%D8%B4%D8%AA%D8%BA%D8%A7%D9%84-%D9%88-%DA%A9%D8%A7%D8%B1%D8%A2%D9%81%D8%B1%DB%8C%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:29:06+00:00"/>
    <meta property="og:title" content="شهرک‌های صنعتی تضمین کننده اقتصاد شهر و اشتغال و کارآفرینی"/>
    <meta property="og:description" content="معاون عمرانی استانداری تهران با تاکید بر لزوم ساماندهی شهرک‌های صنعتی آنها را تضمین کننده اقتصاد شهر و موجب ایجاد اشتغال و کارآفرینی در سطح استان تهران عنوان کرد."/>
  </head>
  <body>
    <article>
      <h6 class="kicker">معاون عمرانی استانداری تهران تاکید کرد:</h6>
      <h1>شهرک‌های صنعتی تضمین کننده اقتصاد شهر و اشتغال و کارآفرینی</h1>
      <address><time datetime="2019-11-18T10:29:06+00:00">18 Nov 2019, 10:29</time> by <a rel="author">سیدمیثاق اختر</a></address>
      <p>معاون عمرانی استانداری تهران با تاکید بر لزوم ساماندهی شهرک‌های صنعتی آنها را تضمین کننده اقتصاد شهر و موجب ایجاد اشتغال و کارآفرینی در سطح استان تهران عنوان کرد.</p>
      <p><b>به گزارش ایسنا، </b>محمد تقی زاده در پایان جلسه شورای برنامه ریزی و توسعه استان تهران در جمع خبرنگاران گفت: امروز موضوع شهرک‌های صنعتی خصوصی در پهنه استان تهران که پیشتر به تصویب هیات وزیران رسیده بود مورد بررسی قرار گرفت و نظراتی که برای ساماندهی و نقشه‌های پیشنهادی این شهرک‌ها مطرح بود، مورد بررسی قرار گرفت.</p>
      <p>وی افزود: قطعا عمده پیشنهادات با حساسیت زیادی مورد بررسی قرار خواهد گرفت تا تصمیم منطقی اتخاذ شود که این کار در جهت تقویت و حمایت از تولید در سطح استان انجام خواهد شد.</p>
      <p>معاون استاندار تهران ادامه داد: پیشنهادات در خصوص بافت‌های صنعتی استان تهران به کارگروه زیربنایی استان ارجاع خواهد شد تا با دقت لازم مورد بررسی قرار گیرد و نهایتا در شورای برنامه ریزی استان به تصویب برسد. از حیث ساماندهی کالبدی و فضایی مسائلی که در خصوص بافت‌های صنعتی مبتلابه است مورد بررسی و توجه قرار می‌گیرد تا در جهت رفع مشکلات شهرک‌های صنعتی گام برداشته شود.</p>
      <p>وی تاکید کرد:‌ بخشی از اقتصاد استان بر پایه این صنایع قرار گرفته است اما در استان تهران محدودیت استقرار صنایع در شعاع 120 کیلومتر وجود دارد. لذا اگر شهرک‌های صنعتی الزامات محیط زیستی را رعایت کنند منعی نخواهند داشت.</p>
      <p>تقی زاده تاکید کرد: تداخل وظایف دستگاه‌هایی همچون شهرداری‌ها و دستگاه‌هایی که در حمایت تولید نقش موثر دارند باید ساماندهی شود که به این ترتیب بسیاری از مشکلات در حوزه‌های صنعتی حل و فصل خواهد شد. وجود شهرک‌های صنعتی علاوه بر رونق تولید در حوزه اشتغال و کارآفرینی از اهمیت بسزایی برخوردار است و در حقیقت این شهرک‌ها تضمین کننده اقتصاد شهر و با تامین نیروی انسانی در سطح استان موجب ایجاد اشتغال و کارآفرینی در سطح استان می‌شوند.</p>
      <p>معاون عمرانی استاندار تهران در خصوص بودجه بندی سال آینده استان نیز گفت: یکی از ابزارهای مهم برای توسعه پایدار منابع مالی هستند که محل تحقق آنها اعتبارات استانی است. قطعا دستگاه‌ها برای تحقق هدف بزرگ توسعه پایدار نیازمند این اعتبارات خواهند بود. لذا باید به بهترین شکل ممکن این بودجه تدوین شود.</p>
      <p>انتهای پیام</p>
    </article>
  </body>
</html>