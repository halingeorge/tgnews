<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_100-rokiv-tomu-mi-vzhe-domovlyalisya-z-rosiyeyu-ce-zakinchilosya-golodomorom-parubij-nagadav-zekomandi-uroki-istoriyi/938625"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T10:40:00+00:00"/>
    <meta property="og:title" content="100 років тому ми вже домовлялися з Росією. Це закінчилося Голодомором - Парубій нагадав Зе-команді уроки історії"/>
    <meta property="og:description" content="Колишній голова Верховної Ради Андрій Парубій провів паралелі між ймовірними переговорами президента України Володимира Зеленського з президентом РФ Володимиром Путіним та подіями 100-річної давнини. &quot;100 років тому теж багато хто говорив &amp;ndash; давайте завершимо війну; давайте ..."/>
  </head>
  <body>
    <article>
      <h1>100 років тому ми вже домовлялися з Росією. Це закінчилося Голодомором - Парубій нагадав Зе-команді уроки історії</h1>
      <address><time datetime="2019-11-18T10:40:00+00:00">18 Nov 2019, 10:40</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938625_w_300.jpg?v=0"/>
        <figcaption>Російська імперія не має шансу на існування без контролю над Україною, каже Парубій.</figcaption>
      </figure>
      <p>Колишній голова Верховної Ради <b>Андрій Парубій</b> провів паралелі між ймовірними переговорами президента України <b>Володимира Зеленського</b> з президентом РФ <b>Володимиром Путіним</b> та подіями 100-річної давнини.</p>
      <p>"100 років тому теж багато хто говорив – давайте завершимо війну; давайте розійдемось по селам просто орати землю. Ціною цього став Голодомор. Ціною була розстріляна вся українська інтелігенція. Ми повинні бути готові боротися за свою незалежність", – сказав екс-спікер.</p>
      <p>"Той, хто думає, що просто відбудеться якесь чудо і росіяни просто побіжать з України, той глибоко помиляється. Російська Федерація сьогодні реалізовує дуже масштабний план відновлення контролю Кремля над тим геополітичним простором, який колись контролював Радянський Союз. Їхня сфера інтересів сягає і США, і дестабілізації Європи. І тому дуже багато радикальних рухів фінансовані з Росії. Але всі ці плани Путіна є неможливими без контролю над Україною", – пояснив Парубій.</p>
      <p>"Російська імперія не має шансу на існування без контролю над Україною. Державний імперіалізм є ключовою частиною державної політики Росії. Війна – це не тільки танки. Енергетичні атаки, інформаційні атаки, гуманітарні, економічні тривали завжди", – додав він.</p>
    </article>
  </body>
</html>