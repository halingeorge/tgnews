<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/regionu-naujienos/35209-kalbeti-su-jaunimu-ir-jaunimui-svarbiausia-konferencijos-jungtines-pajegos-jaunimui-2019-mintis"/>
    <meta property="og:site_name" content="budas.lt"/>
    <meta property="article:published_time" content="2019-11-18T10:25:03+00:00"/>
    <meta property="og:title" content="Kalbėti su jaunimu ir jaunimui – svarbiausia konferencijos „Jungtinės pajėgos jaunimui 2019“ mintis"/>
    <meta property="og:description" content="Lapkričio 16 d., šeštadienį, Mažeikių rajono savivaldybės (toliau – Savivaldybė) kultūros centro Pramogų salėje vyko Savivaldybės jaunimo reikalų tarybos organizuota 5-oji konferencija „Jungtinės pajėgos jaunimui 2019“."/>
  </head>
  <body>
    <article>
      <h1>Kalbėti su jaunimu ir jaunimui – svarbiausia konferencijos „Jungtinės pajėgos jaunimui 2019“ mintis</h1>
      <address>
        <time datetime="2019-11-18T10:25:03+00:00">18 Nov 2019, 10:25</time>
      </address>
      <figure>
        <img src="http://budas.lt/images/lapkritis/jaunimo.jpg"/>
      </figure>
      <p>Lapkričio 16 d., šeštadienį, Mažeikių rajono savivaldybės (toliau – Savivaldybė) kultūros centro Pramogų salėje vyko Savivaldybės jaunimo reikalų tarybos organizuota 5-oji konferencija „Jungtinės pajėgos jaunimui 2019“.</p>
      <p>Konferencijos pradžioje Savivaldybės meras Vidmantas Macevičius ir jo pavaduotoja Lina Rimkienė linkėjo gero darbo ir kvietė jaunimą kalbėtis, bendrauti, siūlyti savo idėjas ir sprendimus – tik pačių rankomis kuriama ateitis.</p>
      <figure>
        <img src="http://budas.lt/images/lapkritis/jaunimo3.jpg"/>
      </figure>
      <p>Lektoriai iš Lietuvos banko, Lietuvos laisvosios rinkos instituto, Jaunimo reikalų departamento, Lietuvos Junior Achievement kalbėjo apie tai, kaip atrodo Mažeikių rajono savivaldybė savivaldybių reitinge, kokia yra Lietuvos jaunimo politika, ar šiandien jaunimas gali daryti įtaką miesto ateičiai, jo raidai, progresui, kaip jaunimas gali bendradarbiauti su verslininkais, ko reikia, kad būtų sėkmingas, ir pan. Prisistatė vietos verslininkai, kurie pasakojo apie savo įmones, tarpusavio bendravimą.</p>
      <p>Savo sėkmės istorijas pasakojo gavusieji apdovanojimus „Draugiškas Mažeikių jaunimui 2019“ ir kiti mažeikiškiai.</p>
      <figure>
        <img src="http://budas.lt/images/lapkritis/jaunimo1.jpg"/>
      </figure>
      <p>Antrojoje konferencijos dalyje vyko darbas grupėse. Jaunuoliai kartu su politikais, verslininkais diskutavo apie politiką – kaip jaunas žmogus gali daryti įtaką miesto raidai ir teigiamiems procesams; verslą – ateities profesijos, ateities verslai; aktualijas – 20 nepatogių klausimų.</p>
      <p>Veikė kūrybinės dirbtuvės, kuriose norintieji kūrė Mažeikių miesto suvenyrą, simbolį. Jie buvo pristatyti konferencijos pabaigoje.</p>
      <p>Svarbiausia – kalbėtis! Tokia mintimi užbaigė 5-ąją regioninę jaunimo konferenciją jos moderatorius Marius Ulozas, VšĮ Politikos tyrimų ir analizės instituto direktorius, ekspertas.</p>
      <p>Ryšių su visuomene skyrius</p>
      <p>19-108</p>
    </article>
  </body>
</html>