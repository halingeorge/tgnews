<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-strategy-air-combing-will-be-done-before-voting-in-kolhan-2855757.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T10:30:43+00:00"/>
    <meta property="og:title" content="झारखंड विधानसभा चुनाव 2019 : रणनीति: कोल्हान में मतदान से पहले होगी एयर कॉम्बिंग"/>
    <meta property="og:description" content="विधानसभा चुनाव से पहले कोल्हान के नक्सल प्रभावित क्षेत्रों में एयर कॉम्बिंग करने की तैयारी की है। इसका मकसद है कि नक्सलियों के ठिकानों की टोह लेते हुए उन्हें घेरने की कोशिश की जाए। नक्सली चुनाव में..."/>
  </head>
  <body>
    <article>
      <h1>झारखंड विधानसभा चुनाव 2019 : रणनीति: कोल्हान में मतदान से पहले होगी एयर कॉम्बिंग</h1>
      <address><time datetime="2019-11-18T10:30:43+00:00">18 Nov 2019, 10:30</time> by <a rel="author">संवाददाता,जमशेदपुर</a></address>
      <p>विधानसभा चुनाव से पहले कोल्हान के नक्सल प्रभावित क्षेत्रों में एयर कॉम्बिंग करने की तैयारी की है। इसका मकसद है कि नक्सलियों के ठिकानों की टोह लेते हुए उन्हें घेरने की कोशिश की जाए। नक्सली चुनाव में कोई बाधा न डालें इसके लिए यह कदम उठाया जा रहा है। एयर कॉम्बिंग के लिए चुनाव से पहले हेलीकॉप्टर भी आएगा। राज्य पुलिस मुख्यालय के अधिकारियों ने भी इस बात की पुष्टि की है कि नक्सलियों के खिलाफ हर कारगर अभियान चलाया जा रहा है। उन्होंने बताया कि मतदान से पहले एयर कॉम्बिंग से लेकर सीमावर्ती राज्यों के साथ मिलकर अभियान चलाया जा रहा है। सूत्रों के अनुसार नक्सलियों की गतिविधियां हाल के दिनों में सिमटी हैं। पश्चिम सिंहभूम, सरायकेला-खरसावां व रांची के सीमावर्ती इलाकों में नक्सलियों के दस्तों के एक साथ कैंप बनाने की सूचना है।<br/>क्या है एयर कॉम्बिंग : इसमें हेलीकॉप्टर से ही निगरानी की जाती है। इससे नक्सलियों की गतिविधियों का पता चल जाता है। इससे नीचे काम कर रही पुलिस की टीम को भी तत्काल सूचना मिल जाती है। नक्सल क्षेत्र को आठ जोन में बांटकर वहां हर जोन में शिविर बन रहा है। ये शिविर उन इलाकों में बन रहे हैं, जहां नक्सलियों के आने-जाने की सूचना है।<br/> </p>
    </article>
  </body>
</html>