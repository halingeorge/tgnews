<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nadal-zakoncil-sezonu-popate-jako-svetova-jednicka/1822342?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T10:24:00+00:00"/>
    <meta property="og:title" content="Nadal zakončil sezonu popáté jako světová jednička"/>
    <meta property="og:description" content="Londýn - Španělský tenista Rafael Nadal uhájil na Turnaji mistrů světový trůn a jako jednička zakončil sezonu již popáté v kariéře. V Londýně ho mohl z čela žebříčku sesadit Srb Novak Djokovič, ale vypadl už ve skupině a o šanci přišel. Nový šampion Turnaje mistrů Řek Stefanos Tsitsipas přezimuje na šestém místě."/>
  </head>
  <body>
    <article>
      <h1>Nadal zakončil sezonu popáté jako světová jednička</h1>
      <address><time datetime="2019-11-18T10:24:00+00:00">18 Nov 2019, 10:24</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Španělský tenista Rafael Nadal uhájil na Turnaji mistrů světový trůn a jako jednička zakončil sezonu již popáté v kariéře. V Londýně ho mohl z čela žebříčku sesadit Srb Novak Djokovič, ale vypadl už ve skupině a o šanci přišel. Nový šampion Turnaje mistrů Řek Stefanos Tsitsipas přezimuje na šestém místě.</p>
      <p>Nadal byl tenisovou jedničkou na konci sezony poprvé v roce 2008, pak v letech 2010, 2013, 2017 a letos. Ve 33 letech je zároveň nejstarším hráčem, kterému se to povedlo od zavedení žebříčku ATP v létě 1973. A rekordní je i rozdíl 11 let, který Nadalova prvenství dělí.</p>
      <p>Djokovič, Švýcar Roger Federer a Jimmy Connors to dokázali také pětkrát. Rekord drží se šesti triumfy jiný Američan Pete Sampras, Ivan Lendl byl jedničkou na konci roku čtyřikrát.</p>
      <p>Tsitsipas navzdory vítězství v londýnské O2 areně své šesté místo už nevylepšil, poražený finalista Rakušan Dominic Thiem se posunul o jednu pozici a je čtvrtý.</p>
      <p>O světové jedničce se na závěrečné akci sezony rozhodovalo podeváté za posledních 19 let. Členové "velké čtyřky" - Nadal, Federer, Djokovič i Andy Murray - se o první pozici přetahují pravidelně posledních šestnáct let. Britský tenista byl na trůnu po sezoně 2016, pak začaly jeho vážné problémy s kyčlí.</p>
      <h3>Tenisové žebříčky ATP k 18. listopadu (v závorce předchozí umístění):</h3>
      <p><b>Dvouhra:</b> 1. (1.) Nadal (Šp.) 9985, 2. (2.) Djokovič (Srb.) 9145, 3. (3.) Federer (Švýc.) 6590, 4. (5.) Thiem (Rak.) 5825, 5. (4.) Medveděv (Rus.) 5705, 6. (6.) Tsitsipas (Řec.) 5300, 7. (7.) A. Zverev (Něm.) 3345, 8. (8.) Berrettini (It.) 2870, 9. (9.) Bautista (Šp.) 2540, 10. (10.) Monfils (Fr.) 2530, ...105. (103.) Berdych 550, 107. (105.) Veselý 544, 181. (178.) Rosol (všichni ČR) 285.</p>
      <p><b>Čtyřhra:</b> 1. (1.) Cabal a Farah (oba Kol.) oba 8230, 3. (3.) Mahut (Fr.) 7180, 4. (4.) Zeballos (Arg.) 5610, 5. (14.) Herbert (Fr.) 5290, 6. (5.) Kubot (Pol.) 5090, 7. (6.) Melo (Braz.) 4910, 8. (11.) Klaasen (JAR) 4665, 9. (7.) Krawietz (Něm.) 4660, 10. (18.) Venus (N. Zél.) 4530, ...64. (63.) Jebavý (ČR) 1276.</p>
    </article>
  </body>
</html>