<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Vienskiyat-kameren-orkestur-shte-zaradva-plovdivchani-914665"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T10:39:00+00:00"/>
    <meta property="og:title" content="Виенският камерен оркестър ще зарадва пловдивчани"/>
    <meta property="og:description" content="На 3-ти декември от 19:00 часа в Драматичен театър Пловдив жителите и гостите на града ще имат удово..."/>
  </head>
  <body>
    <article>
      <h1>Виенският камерен оркестър ще зарадва пловдивчани</h1>
      <address>
        <time datetime="2019-11-18T10:39:00+00:00">18 Nov 2019, 10:39</time>
      </address>
      <p>На 3-ти декември от 19:00 часа в Драматичен театър Пловдив жителите и гостите на града ще имат удоволствието да се насладят на концерта "Нощ във Виена“ с Виенски камерен оркестър. Диригент и солист е виртуозът на цигулката проф. Марио Хосен.</p>
      <p>Престижният в света на класическата музика Виенският камерен оркестър има 73-годишна история. Богатият му репертоар звучи в най-известните зали на австрийската столица - "Музикферайн" и "Концертхаус". </p>
      <p>Виенските музиканти ще излязат на пловдивска сцена с Марио Хосен, познат на публиката като един от най-добрите интерпретатори и изпълнители на творчеството на Паганини, като инициатор на редица международни проекти, изключително успешен и ценен преподавател и артист.</p>
      <p>Виенският камерен оркестър има ежегодни участия на най-известните сцени за класическа музика в Европа, Южна Америка, САЩ и Япония, а сега и в Пловдив. Поради изключително натоварения си график музикантите ще пристигнат специално за събитието и ще останат в града за броени часове. Програмата включва избрани произведения на Джузепе Верди, Йохан Щраус, Йохан Щраус–син, Пабло де Сарасате, Йозеф Щраус и Йохан Брамс.</p>
    </article>
  </body>
</html>