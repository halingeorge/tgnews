<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/18/abi-patuelli-presidente-fino-al-2022-poi-scarpette-al-chiodo-pn_20191118_00083/"/>
    <meta property="og:site_name" content="Askanews"/>
    <meta property="article:published_time" content="2019-11-18T10:00:25+00:00"/>
    <meta property="og:title" content="Abi, Patuelli: presidente fino al 2022, poi scarpette al chiodo"/>
    <meta property="og:description" content="Ravenna, 18 nov. (askanews) – Il presidente dell’Abi, Antonio Patuelli, resterà in carica fino al 2022 e il suo quarto mandato sarà anche l’ultimo. Lo ha assicurato lo stesso Patuelli, che la settimana scorsa è stato invitato dal comitato esecutivo a continuare la sua presidenza ancora per altri due anni, con una ulteriore modifica allo […]"/>
  </head>
  <body>
    <article>
      <h1>Abi, Patuelli: presidente fino al 2022, poi scarpette al chiodo</h1>
      <h2>"Via quando sei all'apice, me l'ha insegnato ex-portiere Ghezzi"</h2>
      <address>
        <time datetime="2019-11-18T10:00:25+00:00">18 Nov 2019, 10:00</time>
      </address>
      <figure>
        <img src="http://www.askanews.it/wp-content/uploads/2019/11/20191118_110018_1365B29A.jpg"/>
      </figure>
      <p>Ravenna, 18 nov. (askanews) – Il presidente dell’Abi, Antonio Patuelli, resterà in carica fino al 2022 e il suo quarto mandato sarà anche l’ultimo. Lo ha assicurato lo stesso Patuelli, che la settimana scorsa è stato invitato dal comitato esecutivo a continuare la sua presidenza ancora per altri due anni, con una ulteriore modifica allo statuto dell’associazione bancaria.</p>
      <p>“Ho dichiarato – ha detto Patuelli, alla guida dell’Abi dal 2013 – che per me sarà l’ultimo mandato. Sono abituato a scegliere e il mio obiettivo è appartenere alla riserva con Maurizio Sella (ex presidente dell’Abi, ndr). Poi di cose nella vita ne ho da fare, non sono monotematico. E l’ex-portiere della nazionale Giorgio Ghezzi, un romagnolo, mi ha insegnato che le scarpette al chiodo bisogna attaccarle nel momento del successo, non quando ti declassano gli altri”.</p>
      <p>Il numero uno di Palazzo Altieri ha parlato quindi dello scenario attuale in un seminario sul sistema bancario. “Abbiamo fatto ogni sforzo – ha spiegato – per smaltire i costi della crisi, gli Npl, e facciamo ogni sforzo per lavorare con tassi effimeri: mai nella storia europea i tassi erano stati così bassi. Non dobbiamo attenderci la manna dal cielo di aumenti dei tassi e quindi lavoriamo con questi tassi, lavoriamo per lo sviluppo e per l’occupazione”.</p>
      <p>“Ma se è scarsa la speranza, se c’è scarsa fiducia – ha aggiunto Patuelli – la gente chiede liquidità. Bisogna invece che si muovano i fattori produttivi per favorire lo sviluppo e anche la fiducia. In Italia c’è più sfiducia di quello che gli indicatori certificano, e questo è un handicap per la ripresa e l’occupazione”.</p>
    </article>
  </body>
</html>