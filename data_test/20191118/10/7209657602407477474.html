<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/furto-hera-1.4893585"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-18T10:47:26+00:00"/>
    <meta property="og:title" content="Hera Bologna, maxi furto. Dipendenti 'hacker' rubano 500mila euro"/>
    <meta property="og:description" content="Denunciate cinque persone, fra cui tre dirigenti dell'associazione sportiva sul cui conto venivano dirottati i soldi. L'azienda: &quot;Dipendenti licenziati, nessun danno per i clienti&quot;"/>
  </head>
  <body>
    <article>
      <h1>Hera Bologna, maxi furto. Dipendenti 'hacker' rubano 500mila euro</h1>
      <h2>Denunciate cinque persone, fra cui tre dirigenti dell'associazione sportiva sul cui conto venivano dirottati i soldi. L'azienda: "Dipendenti licenziati, nessun danno per i clienti"</h2>
      <address><time datetime="2019-11-18T10:47:26+00:00">18 Nov 2019, 10:47</time> by <a rel="author">il Resto del Carlino</a></address>
      <p>Bologna, 18 novembre 2019 – Un <b>furto </b>da 500mila euro ai danni dell'azienda per cui lavoravano, la multiutility <b>Hera</b>. <b>Cinque persone</b> sono state <b>denunciate </b>a vario titolo per i reati di accesso abusivo a sistema informatico, furto aggravato e continuato e reimpiego di denaro di provenienza illecita. L'inchiesta, condotta dalla Guardia di Finanza di Bologna e coordinata dal sostituto procuratore Antonella Scandellari, ha smascherato due <b>due dipendenti infedeli</b> delle società HERAComm e HERAtech, i quali, abusando della qualità di operatori di sistema, sono riusciti con scaltrezza a superare le barriere protettive del software aziendale: hanno creato false transazioni e manipolato le funzioni informatiche attinenti a <b>bollette</b>, <b>rimborsi </b>e <b>pagamenti</b>. Sono riusciti così a sottrarre dalle casse del gruppo oltre 500.000 euro nel giro di tre anni.</p>
      <p>Tali somme, dirottate sul conto corrente bancario di un’<b>associazione sportiva dilettantistica</b> dell’hinterland bolognese, sono state successivamente reimpiegate da tre dirigenti dell’associazione sia per spese riconducibili alla stessa sia per spese di carattere personale (cene, trasferte, etc.). Secondo le Fiamme Gialle, hanno agito con “la piena <b>consapevolezza </b>di utilizzare fraudolentemente denaro altrui”.</p>
      <p>Nei loro confronti il giudice per le indagini preliminari, Gianluca Petragnani Gelosi, ha emesso un provvedimento di <b>sequestro </b>preventivo finalizzato alla <b>confisca </b>per equivalente del denaro, dei beni mobili e immobili registrati e altre disponibilità facenti parte del patrimonio personale degli indagati, fino al valore di oltre mezzo milione di euro.</p>
      <h3>Hera: "Dipendenti licenziati, nessun danno per i clienti"</h3>
      <p>I due dipendenti 'infedeli' finiti fra le cinque persone denunciate dalla Guardia di Finanza di Bologna con l'accusa di avere sottratto oltre mezzo milione di euro dalle casse di Hera, “sono stati<b> tempestivamente licenziati</b>”. È quanto comunica la stessa Hera che, in una nota, spiega come il <b>danno </b>patrimoniale subito “non ha alcuna ricaduta sui <b>clienti</b>”.</p>
      <p>Riguardo l'attività avviata dalla Fiamme Gialle, la multiutility emiliano-romagnola precisa di stare “da tempo <b>collaborando </b>con le autorità competenti e la stessa indagine ha preso il via dalla querela di Hera e di Hera Comm fatta a giugno 2019, con richiesta di sequestro del conto corrente dell'associazione sportiva nonché dei beni degli indagati e dell'associazione sportiva.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>