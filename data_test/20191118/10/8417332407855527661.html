<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/18/V%C3%A6ret-skaper-trafikkproblemer-igjen-p%C3%A5-%C3%98stlandet-20417985.ece"/>
    <meta property="og:site_name" content="adressa.no"/>
    <meta property="article:published_time" content="2019-11-18T10:44:03+00:00"/>
    <meta property="og:title" content="Været skaper trafikkproblemer igjen på Østlandet"/>
    <meta property="og:description" content="Biler kjørte ut og busser sto fast da snøen lavet ned over morgenrushet på av Østlandet mandag. I lavlandet går snøen over til regn utover dagen."/>
  </head>
  <body>
    <article>
      <h1>Været skaper trafikkproblemer igjen på Østlandet</h1>
      <address><time datetime="2019-11-18T10:44:03+00:00">18 Nov 2019, 10:44</time> by <a rel="author">(NTB) NTB</a></address>
      <p>Biler kjørte ut og busser sto fast da snøen lavet ned over morgenrushet på av Østlandet mandag. I lavlandet går snøen over til regn utover dagen.</p>
      <aside><a href="https://www.adressa.no/nyheter/innenriks/2019/11/18/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/18/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/18/javascript:void(0);">Del denne artikkelen på e-post</a></aside>
      <p>Meteorologisk institutt oppdaterte mandag formiddag sitt gule <a href="https://www.yr.no/farevarsel/">farevarsel</a> til også å gjelde Trøndelag, Helgeland og Saltfjellet. Det er også varslet jordskredfare på deler av Østlandet.</p>
      <p>Fra før lød advarselen om mye snø Aust-Agder, Telemark og Buskerud. Men vakthavende meteorolog Magnus Ovhed mener folk i Hedmark og Oppland også må være forberedt på at været kan påvirke kjøreforholdene.</p>
      <p>– Etter hvert kommer det mer mildvær. Jeg kan tenke meg at fra Østlandet og opp mot Trøndelag kan det bli ganske guffent i perioder, sier han til NTB og viser til at snøen som ligger i veien, kan bli til slaps.</p>
      <h3>Snøfokk lenge nord</h3>
      <p>Over 3–400 meter vil imidlertid nedbøren fortsatt komme som snø. Nedbøren skal fortsette fram til tirsdag kveld i Trøndelag. På Helgeland og i Saltfjellet er det varslet snøfokk.</p>
      <p>Bilister i Hedmark og Oppland blir advart om at snøfallet tiltar mandag formiddag</p>
      <p>– Det kan ligge snø også på de store hovedveiene. Kjør forsiktig, avpass farten etter forholdene og hold god avstand til kjøretøyet foran, skriver Vegtrafikksentralen på <a href="https://twitter.com/VTSost/status/1196358086115676160">Twitter</a>.</p>
      <h3>Mange uhell</h3>
      <p>I Buskerud fikk politiet det travelt på morgenkvisten mandag.</p>
      <p>– Det renner på med utforkjøringer her, og det gjelder hele distriktet, lød det noe dramatiske budskapet fra operasjonsleder Anne Meyer i Sørøst politidistrikt til <a href="https://www.dt.no/trafikk/var/politi/det-renner-pa-med-utforkjoringer/s/5-57-1263446">Drammens Tidende</a>.</p>
      <p>Det var ingen alvorlige personskader, men Meyer opplyste at politiet ikke rakk å rykke ut til alle meldinger de fikk inn.</p>
      <p>På E18 ved Sandefjord lufthavn Torp kjørte to biler inn i hverandre. En person ble kjørt sykehus med smerter og nakkekrage, opplyser politiet på <a href="https://twitter.com/politietsorost/status/1196332486118248448">Twitter</a>.</p>
      <p>(©NTB)</p>
    </article>
  </body>
</html>