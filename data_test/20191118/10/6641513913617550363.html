<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/turkiye-nin-latin-amerika-da-sahip-oldugu-gucun-temeli-turk-dizileri-kultur-sanat-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-18T10:38:00+00:00"/>
    <meta property="og:title" content="Türkiye'nin Latin Amerika'da sahip olduğu gücün temeli: Türk dizileri"/>
    <meta property="og:description" content="Türkiye'nin Latin Amerika'da sahip olduğu gücün temeli: Türk dizileri | aydinlik.com.tr"/>
  </head>
  <body>
    <article>
      <h1>Türkiye'nin Latin Amerika'da sahip olduğu gücün temeli: Türk dizileri</h1>
      <address>
        <time datetime="2019-11-18T10:38:00+00:00">18 Nov 2019, 10:38</time>
      </address>
      <p>
        <b>Üsküdar Üniversitesi İletişim Fakültesi Halkla İlişkiler Bölümü Dr. Öğr. Üyesi Pınar Aslan, Türk televizyon dizilerinin Latin Amerika’da gösterdiği başarının güncel durumunu ve olası geleceğini aktardı.</b>
      </p>
      <p>
        <a href="https://haberuskudar.com/turkiyenin-latin-amerikada-sahip-oldugu-yumusak-gucun-en-onemli-kaynagi-turk-dizileri">Haber Üsküdar'ın haberine göre;</a>
      </p>
      <p>Pınar Aslan, 'Bir Uluslararası Halkla İlişkiler Stratejisi Olarak Kültür ve Yaratıcı Endüstri Ürünleri: Latin Amerika Pazarında Türk Dizileri Üzerine Bir Araştırma' başlıklı doktora tezi için yapmış olduğu araştırmayı paylaştı.</p>
      <p>Aslan şöyle devam etti: “2014 yılında Türk dizilerinin Şili’de yarattığı başarıya dair gördüğüm gazete haberi sonrasında bu konunun Türkiye’nin yumuşak gücüne kısa, orta, uzun vadeli etkilerini araştırmak üzere Türk dizilerinin yayımlandığı ilk Latin Amerika ülkesi olan Şili’ye gittim. Şili’de ilk Türk dizisi 2014 yılında yayımlanıyor ve büyük bir başarı gösteriyor. Sonrasında da ülkede devamlı Türk dizisi izleniyor. Bazı yıllarda Şili televizyon izleyicisi gün içerisinde saatlerce Türkçe içeriğe maruz kalıyor. Bunun da hem Türkiye için hem de Türk kültürü için derin bir etki yarattığına kuşku yoktur” dedi.</p>
      <p>
        <b>ÇOK SAYIDA ÜLKEDEN VERİ TOPLANDI</b>
      </p>
      <p>Türk dizilerinin etkisini ölçümlemek adına Şili’de bir araştırma yaptığını söyleyen Pınar Aslan, “Araştırma süresi içerisinde Arjantin, Peru, Uruguay gibi komşu ülkelere de giderek veri topladım. Televizyon izleyicileriyle birlikte araştırma şirketleri, akademisyenler, büyükelçilikler gibi farklı gruplardan insanlarla derinlemesine görüşmeler gerçekleştirdim. Bu görüşmeler sonucunda elde ettiğim veriler oldukça dikkat çekiciydi” ifadelerini kullandı.</p>
      <p>
        <b>TÜRK DİZİLERİ İSPANYOLCA KONUŞAN TOPLUMLARDA ÇOK ETKİLİ</b>
      </p>
      <p>Çalışmasında Türk dizilerinin başarısını ortaya koyan Dr. Öğr. Üyesi Pınar Aslan bu başarının sürdürebilirliğinin önemli olduğunu şu sözlerle ifade etti: “Yaptığım görüşmeler sonucunda Türkiye’nin Latin Amerika’da sahip olduğu yumuşak gücün en büyük belki de tek kaynağının Türk televizyon dizileri olduğunu gözlemledim ve bu gücün sürdürülebilir kılınması adına Türkiye tarafından araştırma temelli planlı uygulamalar gerçekleştirilmesi gerektiği sonucuna vardım. Türk dizilerinin İspanyolca konuşan toplumlarda yarattığı derin etkinin ekonomik, kültürel ve sosyolojik boyutları yalnızca Latin Amerika bağlamında değil, Amerika hatta Avrupa bağlamında da düşünülmelidir" dedi.</p>
      <related>
        <h4>Benzer Haberler</h4>
        <a href="https://www.aydinlik.com.tr/yasam/2017-subat/tuba-buyukustun-e-sili-den-odul"/>
        <a href="https://www.aydinlik.com.tr/latin-amerika-nin-turkiye-ilgisi-artti-ekonomi-agustos-2018"/>
        <a href="https://www.aydinlik.com.tr/latin-amerika-da-ruzgar-tersine-mi-dondu-dunya-aralik-2017"/>
        <a href="https://www.aydinlik.com.tr/turk-dizileri-peru-nun-kapilarini-araladi-kultur-sanat-agustos-2018"/>
      </related>
    </article>
  </body>
</html>