<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/renginiai/geriausiu-pasaulyje-komunikacijos-projektu-autoriai-bus-paskelbti-ir-apdovanoti-vilniuje/"/>
    <meta property="og:site_name" content="Made in vilnius"/>
    <meta property="article:published_time" content="2019-11-18T10:08:16+00:00"/>
    <meta property="og:title" content="Geriausių pasaulyje komunikacijos projektų autoriai bus paskelbti ir apdovanoti Vilniuje"/>
    <meta property="og:description" content="Kitąmet Lietuvoje susirinks geriausi pasaulyje komunikacijos ir ryšių su visuomene specialistai. 2020 m. spalio 2 dieną Vilniuje įvyks Tarptautinės ryšių su visuomene asociacijos (IPRA) rengiamo projektų meistriškumo konkurso „IPRA Golden World Awards for Excellence in PR“ apdovanojimai. „IPRA apdovanojimai pirmą kartą vyks Baltijos šalyse, ir mes labai džiaugiamės, kad 2020..."/>
  </head>
  <body>
    <article>
      <h1>Geriausių pasaulyje komunikacijos projektų autoriai bus paskelbti ir apdovanoti Vilniuje</h1>
      <address><time datetime="2019-11-18T10:08:16+00:00">18 Nov 2019, 10:08</time> by <a rel="author">ELTA</a></address>
      <p>Kitąmet Lietuvoje susirinks geriausi pasaulyje komunikacijos ir ryšių su visuomene specialistai. 2020 m. spalio 2 dieną Vilniuje įvyks Tarptautinės ryšių su visuomene asociacijos (IPRA) rengiamo projektų meistriškumo konkurso „IPRA Golden World Awards for Excellence in PR“ apdovanojimai.</p>
      <p>„IPRA apdovanojimai pirmą kartą vyks Baltijos šalyse, ir mes labai džiaugiamės, kad 2020 metais jie vyks Vilniuje“, – sako IPRA generalinis sekretorius Philipas Sheppardas. – Vilnius yra labai gražus miestas ir mes nusiteikę pritraukti rekordinį renginio dalyvių skaičių pasimėgauti šiuo renginiu bei patirti Lietuvos stebuklus„.</p>
      <p>Nuo 1990 metų kasmet organizuojamas „IPRA Golden World Awards for Excellence in PR“ (GWA) konkursas skirtas atrasti ir įvertinti geriausius komunikacijos ir ryšių su visuomene meistriškumo pavyzdžius visame pasaulyje.</p>
      <p>„Tokio aukšto lygio komunikacijos disciplinai skirtas renginys Lietuvoje vyks pirmą kartą. Didžiuojamės, kad pavyko pasikviesti pasaulinės organizacijos atstovus surengti geriausių pasaulio projektų apdovanojimus Vilniuje. Tai ne tik proga garsinti Lietuvos vardą pasaulio komunikacijos ekspertų bendruomenėje, bet ir galimybė prisidėti prie aukščiausių komunikacijos srities standartų puoselėjimo“, – sako Ryšių su visuomene agentūrų asociacijos (RSVA) Tarybos pirmininkė Romualda Stonkutė.</p>
      <p>GWA yra atviras konkursas visiems komunikacijos profesionalams, dirbantiems ryšių su visuomene, korporatyvinės ir vidinės komunikacijos, prekės ženklo kūrimo ir reputacijos vadybos srityse. Nugalėtojai išrenkami 37 apdovanojimų kategorijose, išskiriant apdovanojimus agentūroms ir organizacijos viduje veikiantiems profesionalams. Metiniai GWA apdovanojimai paprastai sulaukia apie 500 paraiškų iš viso pasaulio – dažnai tai būna nacionalinių konkursų nugalėtojai.</p>
      <p>„Šių metų gegužę pasirašyta bendradarbiavimo sutartis su IPRA paskatino Lietuvos komunikacijos asociaciją bei Ryšių su visuomene agentūrų asociaciją šiam ambicingam iššūkiui – paskelbti Vilnių pasauline komunikacijos sostine. Mūsų šalies komunikacijos profesionalai vis dažniau pelno pripažinimą ir pagarbą pasaulyje. O po šio renginio, neabejoju, į solidžius tarptautinius projektus kviečiamų kolegų iš Lietuvos sąrašas dar pailgės“, – teigia Lietuvos komunikacijos asociacijos (LTKA) Tarybos pirmininkė dr. Elena Martinonienė.</p>
      <p>Svarbiausiam metų renginiui IPRA pasirinko Vilnių įvertinusi pasiūlymą, kurį pateikė LTKA ir RSVA bendradarbiaudama su Vilniaus miesto turizmo ir verslo plėtros agentūra „Go Vilnius“. Pasak „Go Vilnius“ direktorės Ingos Romanovskienės, rinkdamiesi savo būsimas lokacijas, tarptautinių renginių šeimininkai įvertina daugybės elementų visumą: miesto pasiekiamumą, viešbučių, renginių salių ir pramogų įvairovę bei tos srities profesinės bendruomenės aktyvumą.</p>
      <p>„Tai pirmas tokio lygio renginys komunikacijos srityje, kuriam pasirinktas Vilnius, todėl tai didelis įvertinimas tiek šios srities bendruomenei, tiek pačiam miestui. Džiaugiamės, kad pasaulio komunikatorių elitas turės progą pažinti Vilnių, juo labiau, kad konferencijų dalyviai dažnai grįžta į aplankytus miestus ir kaip laisvalaikio turistai“, – sako I. Romanovskienė.</p>
      <p>1955 metais įkurta Tarptautinės ryšių su visuomene asociacija IPRA yra pasaulinė ryšių su visuomene profesionalų asociacija, kuri skatina patikimą komunikaciją ir etišką ryšių su visuomene praktiką. IPRA tai daro burdama platų narių tinklą, skatindama laikytis elgesio kodekso ir demonstruoti profesinę lyderystę, keistis patirtimi ir bendradarbiauti.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>1 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/renginiai/tv-bokstas-kviecia-i-isskirtines-ekskursijas/"/>
        <a href="https://madeinvilnius.lt/pramogos/renginiai/penkta-karta-botanikos-sode-begs-usuoti-vyrai/"/>
        <a href="https://madeinvilnius.lt/pramogos/renginiai/katedros-aiksteje-vyks-zuvusiesiems-keliuose-atminti-skirta-akcija/"/>
        <a href="https://madeinvilnius.lt/pramogos/renginiai/martyno-mazvydo-bibliotekoje-nemokamos-draugu-dirbtuves/"/>
        <a href="https://madeinvilnius.lt/pramogos/renginiai/panoramoje-surmuliuoja-austriu-festivalis/"/>
        <a href="https://madeinvilnius.lt/pramogos/renginiai/savaitgalio-renginiu-top-10-46-asis-metu-savaitgalis-3/"/>
      </related>
    </article>
  </body>
</html>