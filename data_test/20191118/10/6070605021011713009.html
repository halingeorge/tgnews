<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/processa-Ignacio-Gonzalez-malversacio-Lezo_0_2346365417.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T10:44:55+00:00"/>
    <meta property="og:title" content="El jutge processa Ignacio González per frau i malversació en el cas Lezo"/>
    <meta property="og:description" content="S'investiga el desviament de 27 milions d'euros del Canal i el repartiment de 5,5M en comissions"/>
  </head>
  <body>
    <article>
      <h1>El jutge processa Ignacio González per frau i malversació en el cas Lezo</h1>
      <h2>S'investiga el desviament de 27 milions d'euros del Canal i el repartiment de 5,5M en comissions</h2>
      <address>
        <time datetime="2019-11-18T10:44:55+00:00">18 Nov 2019, 10:44</time>
      </address>
      <p>El jutge de l'Audiència Nacional Manuel García Castellón ha posat fil a l'agulla a una de les causes obertes contra l'expresident de la Comunitat de Madrid Ignacio González. Tot i que va deslliurar-lo de seure al banc dels acusats en la trama principal del cas Lezo, avui el magistrat ha decidit processar l'exdirigent del PP de Madrid per un presumpte delicte de frau a l'administració i malversació de cabals públics en una de les línies d'investigació paral·leles a la causa. <br/><br/>En aquest cas, el punt de mira està posat en la suposada compra irregular de l'empresa d'aigües brasilera Emissao, l'any 2013, a través de fons públics del Canal d'Isabel II durant el mandat de González, antiga mà dreta d'Esperanza Aguirre. </p>
      <p>D'acord amb la investigació, González hauria tingut un paper clau en el disseny d'una operació il·legal per a repartir-se en comissions fins a 5,2 milions d'euros de fons públics derivats dels 27 milions d'euros (30 milions de dòlars) que va costar la societat brasilera i que haurien sorgit del Canal.<br/><br/>El magistrat, doncs, ha accedit a la petició de la Fiscalia Anticorrupció, que sosté que la compra d'Emissao va ser iniciativa de González i que demanava el tancament de la instrucció d'aquesta peça separada del cas Lezo. </p>
      <figure>
        <img src="https://www.ara.cat/2019/11/18/imatges/Anticorrupcio-demana-exconsellers-Gallardon-Lezo226058410563852734651x366_2346375458_67466604_117x66.jpg"/>
      </figure>
      <p>
        <a href="https://www.ara.cat/politica/Fiscalia-Anticorrupcio-exconsellers-Gallardon-Lezo_0_2260574062.html">Anticorrupció demana set anys de presó per a dos dels exconsellers de Gallardón pel cas Lezo</a>
      </p>
      <p>Al mateix temps, Anticorrupció també demanava el processament de qui va ser mà dreta de González i expresident d'Inassa, Edmundo Rodríguez Sobrino, així com de l'exdelegat del govern espanyol a Ceuta Luis Vicente Moro, l'exdirectora del Canal María Fernanda Richmond, l'exdirigent d'Inassa Diego García Arias, l'exdirector d'una altra filial del Canal Ramón Navarro, i el representant d'Emissao Sebastiao Cristovam. El jutge també ha dictat interlocutòria de processament contra tots ells. </p>
      <p>Amb la interlocutòria de processament, el magistrat creu pertinent el tancament de la segona peça d'aquest cas –que va esclatar l'abril del 2017 amb la detenció de l'expresident madrileny–, ja que ja havia dictat una altra interlocutòria en relació a la peça sobre la compra de l'empresa colombiana Inassa l'any 2011 i amb la qual va processar fins a una vintena d'ex alts càrrecs del Canal d'Isabel II. </p>
      <h3>El PP opta per la cautela</h3>
      <p>Davant la situació, el PP de Madrid ha optat avui per la cautela i ha explicat que esperarà "a veure què passa" amb l'exdirigent popular. "Com en qualsevol procés judicial, cal veure allò que acabi determinant la justícia", ha argumentat el portaveu del partit a l'Assemblea, Alfonso Serrano. </p>
      <p>A més, el diputat regional ha considerat que li semblaria més greu que, "com és el cas que coneixerem en les pròximes hores", hi hagués un "govern com el de la Junta d'Andalusia amb dos expresidents condemnats per utilitzar els diners dels aturats en festes i cocaïna". I és que demà es coneixerà el veredicte judicial sobre el cas dels ERE a Andalusia i pel qual es va seure al banc dels acusats els expresidents andalusos del PSOE Manuel Chaves i José Antonio Griñán. </p>
    </article>
  </body>
</html>