<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/cinema_articles/259605/me-poioys-tha-itan-o-xristos-simera"/>
    <meta property="og:site_name" content="LiFO"/>
    <meta property="article:published_time" content="2019-11-18T10:33:00+00:00"/>
    <meta property="og:title" content="Με ποιους θα ήταν ο Χριστός σήμερα;"/>
    <meta property="og:description" content="Απάντηση: Με τους οικονομικούς μετανάστες και τους πρόσφυγες, σύμφωνα με την αφήγηση της ταινίας «Το Νέο Ευαγγέλιο» που γυρίστηκε στον Ιταλικό Νότο, στο ίδιο ακριβώς σκηνικό που είχε γυριστεί «Το κατά Ματθαίον Ευαγγέλιο» του Παζολίνι αλλά και «Τα Πάθη του Χριστού» του Μελ Γκίμπσον."/>
  </head>
  <body>
    <article>
      <h1>Με ποιους θα ήταν ο Χριστός σήμερα;</h1>
      <h2>Απάντηση: Με τους οικονομικούς μετανάστες και τους πρόσφυγες, σύμφωνα με την αφήγηση της ταινίας «Το Νέο Ευαγγέλιο» που γυρίστηκε στον Ιταλικό Νότο, στο ίδιο ακριβώς σκηνικό που είχε γυριστεί «Το κατά Ματθαίον Ευαγγέλιο» του Παζολίνι αλλά και «Τα Πάθη του Χριστού» του Μελ Γκίμπσον.</h2>
      <address><time datetime="2019-11-18T10:33:00+00:00">18 Nov 2019, 10:33</time> by <a rel="author">LIFOTEAM</a></address>
      <p>
        <b>Ήταν αργά ένα απόγευμα του περασμένου Σεπτέμβρη όταν η πομπή από μετανάστες (κυρίως Αφρικανούς), νεαρούς Ιταλούς, μέλη ΜΚΟ, δημοσιογράφους, ντόπιους, και ένα γαϊδουράκι, διέσχιχε τους φιδίσιους πλακόστρωτους δρόμους της πόλης Ματέρα στον Ιταλικό Νότο, αναφωνώντας το σύνθημα «εργασία, αξιοπρέπεια, δικαιώματα. Επικεφαλής της πορείας που συνοδευόταν κινηματογραφικές κάμερες ήταν ο Ιησούς Χριστός και οι Απόστολοι του.</b>
      </p>
      <p>Η πορεία αποτελεί σκηνή – συγκεκριμένα, την είσοδο του Χριστού στα Ιεροσόλυμα – της ταινίας που γύριζε εκείνες τις μέρες στην ήδη διάσημη ως κινηματογραφικό σκηνικό του θείου δράματος, ιταλική πόλη, ο Ελβετός σκηνοθέτης Μίλο Ράου, με τίτλο «Το Νέο Ευαγγέλιο» επιχειρώντας να απαντήσει στο ερώτημα: Για ποια ζητήματα και υπέρ τίνος θα αγωνιζόταν ο Χριστός στον 21ο αιώνα;</p>
      <blockquote>H εντυπωσιακή γεωγραφία του μέρους και ειδικά οι αρχαίες σπηλιές κάνουν την περιοχή να μοιάζει ως ένα ιδανικό και εξαιρετικά φωτογενές υποκατάστατο των Αγίων Τόπων.</blockquote>
      <p>Την απάντηση την βρήκε στη σύγχρονη Ιταλία όπου αποφάσισε τελικά να γυρίσει αυτό το υβριδικό πρότζεκτ που συνδυάζει μυθοπλασία, ντοκιμαντέρ και πολιτική εκστρατεία, επιλέγοντας για τον ρόλο του Ιησού έναν πρώην μετανάστη εποχιακό εργάτη από τους χιλιάδες που δουλεύουν κάτω από άθλιες συνθήκες στα χωράφια του Νότου. Πρόκειται για τον Υβάν Σανιέ από το Καμερούν, ο οποίος εδώ και μερικά χρόνια εργάζεται πλέον από επίσημη θέση ως εκπρόσωπος των οικονομικών μεταναστών και μάλιστα χρίστηκε ιππότης για το έργο του το 2016 από τον Πρόεδρο της χώρας, Σίλβιο Ματαρέλα.</p>
      <figure>
        <img src="https://www.lifo.gr/uploads/image/1568891/the-new-gospel1.jpg"/>
        <figcaption>Το υποβλητικό σκηνικό της πόλης Ματέρα και οι αρχαίες σπηλιές της περιοχής την καθιστούν ιδανικό υποκατάστατο των Αγίων Τόπων.Εδώ άλλωστε γυρίστηκε «Το κατά Ματθαίον Ευαγγέλιο» του Πιερ Πάολο Παζολίνι το 1964 αλλά και «Τα Πάθη του Χριστού» του Μελ Γκίμπσον, σαράντα χρόνια αργότερα.</figcaption>
      </figure>
      <p>Η επιλογή της συγκεκριμένης πόλης πάντως καθόλου τυχαία δεν ήταν. Η Ματέρα φέρει τον τίτλο της πολιτιστική πρωτεύουσας της Ευρώπης για το 2019 και η ταινία αποτελεί μέρος από μια σειρά σχετικών πρότζεκτ και εκδηλώσεων. Εκτός αυτού, η εντυπωσιακή γεωγραφία του μέρους και ειδικά οι αρχαίες σπηλιές κάνουν την περιοχή να μοιάζει ως ένα ιδανικό και εξαιρετικά φωτογενές υποκατάστατο των Αγίων Τόπων.</p>
      <p>Δεν είναι τυχαίο ότι εδώ γυρίστηκε «Το κατά Ματθαίον Ευαγγέλιο» του Πιερ Πάολο Παζολίνι το 1964 αλλά και «Τα Πάθη του Χριστού» του Μελ Γκίμπσον, σαράντα χρόνια αργότερα. Αναγνωρίζοντας αυτή την βιβλική κινηματογραφική κληρονομιά του υποβλητικού σκηνικού, ο σκηνοθέτης προσκάλεσε να συμμετέχουν ως ηθοποιοί στην ταινία του ο Ενρίκε Ιραζόκι που είχε υποδυθεί τον Ιησού στην ταινία του Παζολίνι και την Μάγια Μόργκενστερν που είχε τον ρόλο της Παναγίας στην ταινία του Γκίμπσον.</p>
      <figure>
        <img src="https://www.lifo.gr/uploads/image/1568893/the-new-gospel2.jpg"/>
      </figure>
      <figure>
        <img src="https://www.lifo.gr/uploads/image/1568894/the-new-gospel3.jpg"/>
      </figure>
      <figure>
        <img src="https://www.lifo.gr/uploads/image/1568897/the-new-gospel6.jpg"/>
        <figcaption>Δεύτερος απο αριστερά, με τον τηλεβόα, ο σκηνοθέτης της ταινίας, Μίλο Ράου</figcaption>
      </figure>
      <figure>
        <img src="https://www.lifo.gr/uploads/image/1568898/the-new-gospel7.jpg"/>
      </figure>
      <figure>
        <img src="https://www.lifo.gr/uploads/image/1568899/the-new-gospel8.jpg"/>
      </figure>
      <p>
        <i>Η ταινία «Το Νέο Ευαγγέλιο» βρίσκεται στο στάδιο του μοντάζ και αναμένεται να ξεκινήσει σύντομα την περιοδεία της στα διεθνή φεστιβάλ πριν την κυκλοφορία της στις αίθουσες σε έναν χρόνο από τώρα.</i>
      </p>
      <p>
        <i>Με στοιχεία από τους New York Times</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/cinema_articles/187665/o-iisoys-paei-sinema"/>
        <a href="https://www.lifo.gr/now/world/225962/o-iisoys-xristos-itan-ellinas-oxi-evraios-ypostirizei-ntokimanter-tis-amazon"/>
        <a href="https://www.lifo.gr/articles/cinema_articles/140293/to-skinothetiko-trik-me-ta-matia-toy-iisoy-apo-ti-nazaret"/>
        <a href="https://www.lifo.gr/team/mhulot/40762"/>
      </related>
    </article>
  </body>
</html>