<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ypen-meiwsi-nyxterinoy-timologioy-problepseis-a-113508.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T10:46:00+00:00"/>
    <meta property="og:title" content="Ν/Σ ΥΠΕΝ: Μείωση νυχτερινού τιμολογίου - Προβλέψεις για τους Δήμους"/>
    <meta property="og:description" content="Κατατέθηκε, προς επεξεργασία από τις Επιτροπές, στη Βουλή, το σχέδιο νόμου του Υπ. Περιβάλλοντος &amp; Ενέργειας «Απελευθέρωση αγοράς ενέργειας, εκσυγχρονισμός της ΔΕΗ, ιδιωτικοποίηση της ΔΕΠΑ και στήριξη των ΑΠΕ»."/>
  </head>
  <body>
    <article>
      <h1>Ν/Σ ΥΠΕΝ: Μείωση νυχτερινού τιμολογίου - Προβλέψεις για τους Δήμους</h1>
      <address>
        <time datetime="2019-11-18T10:46:00+00:00">18 Nov 2019, 10:46</time>
      </address>
      <p>Κατατέθηκε, προς επεξεργασία από τις Επιτροπές, στη Βουλή, το σχέδιο νόμου του Υπ. Περιβάλλοντος &amp; Ενέργειας «Απελευθέρωση αγοράς ενέργειας, εκσυγχρονισμός της ΔΕΗ, ιδιωτικοποίηση της ΔΕΠΑ και στήριξη των ΑΠΕ».</p>
      <p>Σύμφωνα με ενημερωτικό σημείωμα του Υπουργείου,</p>
      <p>«<u>Οι βασικοί πυλώνες του νομοσχεδίου</u></p>
      <p>Με το νομοσχέδιο που καταθέσαμε προς ψήφιση αντιμετωπίζουμε γρήγορα και αποτελεσματικά κρίσιμα ζητήματα που αφορούν την ενέργεια. Δηλαδή έναν κλάδο που βρίσκεται στο επίκεντρο της προσπάθειας επιστροφής της χώρας μας σε πορεία όχι μόνο βιώσιμης, αλλά και φιλικής προς το περιβάλλον ανάπτυξης, όπως έχει επανειλημμένα επισημάνει και ο Πρωθυπουργός.</p>
      <p>Κεντρικό ρόλο στο νομοσχέδιο καταλαμβάνουν οι διατάξεις για τον εκσυγχρονισμό της ΔΕΗ, που είναι το επόμενο αναγκαίο βήμα στον μακρύ δρόμο για την εξυγίανση της μεγαλύτερης επιχείρησης της χώρας, μετά την πρώτη δέσμη των μέτρων διάσωσης που εφαρμόσαμε τον Αύγουστο του 2019.  Αναλυτική αναφορά στα προωθούμενα μέτρα θα γίνει στη συνέχεια.</p>
      <p>Μεγάλη σημασία, ωστόσο, έχουν και οι υπόλοιποι «πυλώνες» του σχεδίου, στο βαθμό που:</p>
      <p>- Προωθούν την ταχεία υιοθέτηση του λεγόμενου target model. Πρόκειται για το νέο μοντέλο λειτουργίας της χονδρεμπορικής αγοράς ενέργειας που θα την καταστήσει πιο ανταγωνιστική επ’ ωφελεία των τελικών καταναλωτών και θα επιτρέψει τη σύζευξή της με τις αγορές της Ευρώπης.</p>
      <p>- Περιλαμβάνουν τον οδικό χάρτη για την ιδιωτικοποίηση της ΔΕΠΑ, με την οποία θα επιτευχθεί η περαιτέρω απελευθέρωση της αγοράς φυσικού αερίου. Πρόκειται για -ακόμα- μια διαρθρωτική μεταρρύθμιση μεγάλης σημασίας, η οποία όχι μόνο δίνει σαφές μήνυμα προς την επιχειρηματική κοινότητα εδώ και στο εξωτερικό ότι η Ελλάδα είναι χώρα φιλική προς τις επενδύσεις, αλλά και θα εκτιμάται ότι θα προσελκύσει σημαντικά κεφάλαια για τον εκσυγχρονισμού του κλάδου εμπορίας φυσικού αερίου και θα επιτρέψουν την ανάπτυξη του δικτύου διανομής. Στο νέο τοπίο που θα δημιουργήσει η ταχεία απολιγνιτοποίηση της χώρας -υπενθυμίζεται ότι ο Πρωθυπουργός Κυριάκος Μητσοτάκης δεσμεύθηκε στη Σύνοδο Κορυφής του ΟΗΕ για κλείσιμο όλων των λιγνιτικών μονάδων έως το 2028-, το φυσικό αέριο θα είναι το καύσιμο-«γέφυρα» έως την βέλτιστη αξιοποίηση των Ανανεώσιμων Πηγών Ενέργειας. Συνεπώς η ανάπτυξη των κλάδων εμπορίας και των υποδομών φυσικού αερίου αποκτά αυξημένη σημασία.</p>
      <p>- Η άλλη πλευρά του νομίσματος της απολιγνιτοποίησης είναι η ταχεία αύξηση των Ανανεώσιμων Πηγών Ενέργειας στο ενεργειακό μείγμα. Το Εθνικό Σχέδιο για την Ενέργεια και το Κλίμα που δίνεται αυτές της ημέρες για δημόσια διαβούλευση προβλέπει ότι έως το 2030 οι ΑΠΕ θα πρέπει να αναλογούν στο 35% του ενεργειακού μείγματος, ένα ποσοστό σημαντικά υψηλότερο από το σημερινό. Το παρόν νομοσχέδιο περιλαμβάνει μέτρα για τη στήριξη της αγοράς ΑΠΕ που είναι κρίσιμα για την επίτευξη του στόχου αυτού.</p>
      <p>Τέλος, θέτουμε τις βάσεις ενός πλαισίου για την ηλεκτροκίνηση -που είναι το μέλλον για τις μεταφορές λόγω του πολύ χαμηλού κόστους και των μηδενικών ρύπων- και προωθούμε ρυθμίσεις για την ενεργειακή αναβάθμιση των δημοσίων κτιρίων και για την δημιουργία ανταγωνιστικού πλαισίου διαδικασιών για τα μέτρα ενεργειακής απόδοσης.</p>
      <p>
        <b>ΔΕΗ</b>
      </p>
      <p>Όπως είναι γνωστό, τον Απρίλιο του 2019, ο ορκωτός ελεγκτής, η Ernst and Young, έθεσε σοβαρό ζήτημα βιωσιμότητας της επιχείρησης.</p>
      <p>Γι’ αυτό το λόγο, αμέσως μόλις αναλάβαμε τη διακυβέρνηση προχωρήσαμε ταχύτατα στην εκπόνηση ενός Σχεδίου Διάσωσης της εταιρίας και στη λήψη άμεσων μέτρων ώστε να ενισχυθεί η ρευστότητα της επιχείρησης και να μην καταρρεύσει.</p>
      <p>Στο πλαίσιο αυτό, αναπτύξαμε σειρά πρωτοβουλιών -συμπεριλαμβανομένων και των μέτρων που ανακοίνωσε η ΔΕΗ για τη νέα τιμολογιακή της πολιτική- από τον Αύγουστο.</p>
      <p>Σε νομοθετικό επίπεδο:</p>
      <p>- με Πράξη Νομοθετικού Περιεχομένου (που κυρώθηκε με νόμο πρόσφατα) καταργήθηκαν οι ΝΟΜΕ, δηλαδή οι δημοπρασίες που ανάγκαζαν τη ΔΕΗ να πουλάει ρεύμα κάτω του κόστους στους ανταγωνιστές της. Εξαιτίας των δημοπρασιών ΝΟΜΕ, υπολογίζεται ότι η ΔΕΗ έχασε 600 εκατ. ευρώ</p>
      <p>- Κατόπιν, με τροπολογία ελήφθη μέριμνα ώστε να αποδοθεί από το Δημόσιο στην επιχείρηση ποσό της τάξης των 200 εκατ. ευρώ που οφείλονταν σε αυτήν από το λογαριασμό ΥΚΩ.</p>
      <p>Οι προσπάθειές μας έχουν ήδη αρχίσει να αποδίδουν καρπούς. Ο ορκωτός ελεγκτής στα τέλη του Σεπτεμβρίου με νεότερη έκθεση, επιβεβαίωσε ότι ο άμεσος κίνδυνος για τη βιωσιμότητα της εταιρείας έχει απομακρυνθεί. Παράλληλα, η μετοχή της ΔΕΗ έχει τριπλασιάσει την αξία της και η Standard &amp; Poor’s αναβάθμισε την πιστοληπτική ικανότητα της εταιρείας. Πρόκειται για ξεκάθαρες ενδείξεις ότι η αγορά αξιολογεί θετικά τη στρατηγική του Υπουργείου Ενέργειας για τη ΔΕΗ.</p>
      <p>Όμως, η προσπάθεια συνεχίζεται. Αυτό ήταν απλώς το πρώτο βήμα με το οποίο η ΔΕΗ απλώς «έβγαλε τη μύτη της έξω από το νερό».</p>
      <p>Το υπό συζήτηση νομοσχέδιο περιλαμβάνει σειρά μέτρων για τον εκσυγχρονισμό της ΔΕΗ που εντάσσονται στην ευρύτερη στρατηγική για την βιώσιμη ανάπτυξη της εταιρείας, οι βασικοί πυλώνες της οποίας είναι:</p>
      <p>- Η απολιγνιτοποίηση</p>
      <p>- Το θαρραλέο άνοιγμα τις εταιρείας στις ΑΠΕ</p>
      <p>- Και η ιδιωτικοποίηση του ΔΕΔΔΗΕ, της θυγατρικής της ΔΕΗ που διαχειρίζεται το δίκτυο διανομής.</p>
      <p>Με τα μέτρα που εισάγονται σήμερα δημιουργούνται οι προϋποθέσεις για μια ανταγωνιστική, σύγχρονη και αποδοτική ΔΕΗ προς όφελος της εθνικής οικονομίας, των επιχειρήσεων και των καταναλωτών. Η ΔΕΗ απελευθερώνεται από τους περιορισμούς του καθεστώτος λειτουργίας των ΔΕΚΟ που την εμπόδιζαν ενώ είναι εκτεθειμένη σε οξύτατο ανταγωνισμό, να λειτουργεί επί ίσοις όροις με τους ανταγωνιστές της. Ενισχύεται η εταιρική της διακυβέρνηση, μειώνεται το κόστος της και διασφαλίζεται η μακροπρόθεσμη βιωσιμότητά της.</p>
      <p>Στόχος είναι η ΔΕΗ να πάψει να αδυνατεί να παρακολουθήσει τις εξελίξεις, προσκολλημένη σε νοοτροπίες και πρακτικές το παρελθόντος. Να μπορεί να σταθεί στο ύψος των περιστάσεων, να είναι ευέλικτη και λειτουργική, να επιτελέσει τον αναπτυξιακό της ρόλο για την Ελλάδα.</p>
      <p>
        <u>Οι βασικές ρυθμίσεις για τη ΔΕΗ στο νομοσχέδιο</u>
      </p>
      <p>1. Καταργείται η μονιμότητα για νεοπροσλαμβανόμενους και γίνονται ευέλικτες οι προσλήψεις</p>
      <p>Όλοι όσοι θα προσληφθούν στη ΔΕΗ εφεξής, δεν θα έχουν καθεστώς μονιμότητας όπως οι μέχρι σήμερα εργαζόμενοι (των οποίων το εργασιακό καθεστώς θα παραμείνει ως έχει), αλλά θα έχουν πιο ευέλικτες εργασιακές σχέσεις γιατί θέλουμε η ΔΕΗ να μπορεί να ανταγωνιστεί και να έχει το πνεύμα του ιδιωτικού τομέα. Στις αιτιάσεις περί «ανεξέλεγκτων και ρουσφετολογικών προσλήψεων» απαντάμε ότι στις νέες προσλήψεις θα υπάρχει διπλός έλεγχος του ΑΣΕΠ, με έλεγχο νομιμότητας εκ των προτέρων και έλεγχο εκ των υστέρων, με κύρωση των οριστικών πινάκων με τους προσλαμβανόμενους. Η παρούσα κατάσταση, με την οποία η διαδικασία των προσλήψεων μπορεί να διαρκέσει έως 3 χρόνια -ενώ οι συνθήκες στην αγορά και οι ανάγκες της επιχείρησης αλλάζουν πολύ πιο γρήγορα- δεν μπορεί να συνεχιστεί. Είναι επιτακτική η ανάγκη να μπολιαστεί η ΔΕΗ με νέους ανθρώπους, εξειδικευμένους στις νέες τεχνολογίες. Πολλώ δε μάλλον όταν ο μέσος όρος ηλικίας των εργαζομένων στη ΔΕΗ είναι τα 52 έτη!</p>
      <p>2. Καταργείται η μονιμότητα για Γενικούς Διευθυντές και Διευθυντές και εισάγονται οι τριετείς θητείες:</p>
      <p>Ούτε τα ανώτερα διευθυντικά στελέχη της ΔΕΗ  (Γενικοί Διευθυντές και Διευθυντές) προφανώς θα είναι μόνιμα, αλλά εκείνα θα έχουν και τριετείς θητείες. Θα επιλέγονται μάλιστα κατόπιν προκήρυξης που θα απευθύνεται τόσο στο εσωτερικό της επιχείρησης όσο και σε όλη την αγορά.</p>
      <p>3. Εισάγουμε επιπλέον κίνητρα για την προσέλκυση στελεχών από την αγορά</p>
      <p>Οι αμοιβές των Γενικών Διευθυντών και των Διευθυντών, ακριβώς λόγω της τριετούς θητείας τους και της έλλειψης μονιμότητας στις συμβάσεις τους θα καθορίζονται από το Διοικητικό Συμβούλιο της ΔΕΗ, έπειτα από πρόταση της Επιτροπής Αμοιβών που προβλέπεται  στο νομοσχέδιο.  Αυτή η διαδικασία είναι απαραίτητη, καθώς σήμερα υπάρχει διαρροή πολύτιμων στελεχών προς τους ανταγωνιστές της ΔΕΗ. Τα  ανώτερα και ανώτατα στελέχη έχουν την ευθύνη μεγάλων επιχειρησιακών μονάδων, που απασχολούν χιλιάδες εργαζομένους, διαχειρίζονται πάγια μεγάλης αξίας και παίρνουν αποφάσεις υψηλού ρίσκου. Γι’ αυτό είναι επιβεβλημένο να υπάρχει η ευελιξία τα στελέχη αυτά να αντλούνται και από την αγορά, όπως και μέσα από την εταιρεία, να λογοδοτούν αλλά και να έχουν επαρκή κίνητρα για να ανταποκριθούν στις προαναφερθείσες προκλήσεις.</p>
      <p>4. Εισάγουμε σχέδιο για στοχευμένες Εθελούσιες Εξόδους με επιβάρυνση αποκλειστικά της ΔΕΗ</p>
      <p>Με σκοπό να μειωθεί το κόστος της ΔΕΗ αλλά και να στηριχθεί το πρόγραμμα απολιγνιτοποίησης, προβλέπονται στοχευμένες εθελούσιες έξοδοι για το προσωπικό.  Ακριβώς λόγω της μείωσης του κόστους, εκτιμούμε ότι η ίδια η ΔΕΗ θα μπορεί να καλύψει το κόστος των προγραμμάτων αυτών χωρίς επιβάρυνση των φορολογουμένων και των ασφαλιστικών ταμείων. Εκτιμάται ότι το κόστος θα αποσβεστεί από τη ΔΕΗ σε 2-3 χρόνια.</p>
      <p>5. Ενισχύουμε τη μεσαία βαθμίδα διοίκησης της εταιρίας:</p>
      <p>Οι Βοηθοί Γενικοί Διευθυντές,  σε ένα ποσοστό έως 20% θα προσλαμβάνονται με αποφάσεις Διοικητικού Συμβουλίου επίσης από την αγορά, αλλά θα αμείβονται με τους μισθούς των συναδέλφων τους στη ΔΕΗ.</p>
      <p>6. Διευκολύνουμε την Εσωτερική Κινητικότητα Εργαζομένων:</p>
      <p>Για να γίνει καλύτερη διαχείριση του προσωπικού, προβλέπουμε και ένα ειδικότερο Σύστημα εσωτερικής Κινητικότητας, ώστε κάποιοι εργαζόμενοι να μπορούν να μετακινηθούν από τη ΔΕΗ προς τον ΔΕΔΔΗΕ και τη ΔΕΗ Ανανεώσιμες ΑΕ.</p>
      <p>7. Επιτρέπονται Εθελοντικές Μετακινήσεις εργαζομένων της ΔΕΗ προς το Δημόσιο τομέα:</p>
      <p>Προκειμένου να γίνει πιο ομαλή για τους εργαζομένους η διαδικασία απολιγνιτοποίησης της ΔΕΗ και να διευκολυνθεί ο εταιρικός μετασχηματισμός της επιχείρησης, δίνεται η δυνατότητα εθελοντικής μεταφοράς προσωπικού της ΔΕΗ σε υπηρεσίες και φορείς του στενού ή του ευρύτερου δημόσιου τομέα. Θα υπάρξει ασφαλώς συντονισμός με το Υπουργείο Εσωτερικών διότι η ρύθμιση συνδέεται με το πρόγραμμα κινητικότητας του Δημοσίου.</p>
      <p>8. Εισάγουμε ευέλικτο πλαίσιο για τις προμήθειες:</p>
      <p>Προβλέπουμε και ένα νέο, ευέλικτο καθεστώς για τις προμήθειες της ΔΕΗ. Σήμερα, ακόμα και για προμήθειες ύψους λίγων χιλιάδων ευρώ, ακολουθείται μια χρονοβόρα διαδικασία που βάζει τη ΔΕΗ σε μειονεκτική θέση, τη στιγμή που οι ιδιώτες ανταγωνιστές της μπορούν να κινούνται πολύ ταχύτερα. Με τη νέα ρύθμιση -που ασφαλώς είναι εναρμονισμένη με τις προβλέψεις της νομοθεσίας της ΕΕ- παρακάμπτουμε τις χρονοβόρες διαδικασίες, θέτοντας όμως ως εγγύηση διαφάνειας ότι οι σχετικές προμήθειες της ΔΕΗ θα αποτελούν αντικείμενο της Ελεγκτικής Επιτροπής που ενισχύσαμε,</p>
      <p>9. Ενισχύουμε την εταιρική διακυβέρνηση:</p>
      <p>Στο πλαίσιο της ενίσχυσης της εταιρικής διακυβέρνησης της ΔΕΗ</p>
      <p>- Συστήνεται Επιτροπή Αμοιβών και Προσλήψεων, με  έργο μεταξύ άλλων την εισήγηση προς το Διοικητικό Συμβούλιο της πολιτικής προσλήψεων του προσωπικού αορίστου χρόνου καθώς και της διαδικασίας πρόσληψης και την πολιτική αμοιβών των υψηλόβαθμων στελεχών.</p>
      <p>- Ενισχύεται η Ελεγκτική Επιτροπή (με την έγκριση της Γενικής Συνέλευσης της ΔΕΗ) με κύριο έργο τον έλεγχο της εφαρμογής του Κανονισμού Έργων, Προμηθειών και Υπηρεσιών της Επιχείρησης.  Σε αυτή θα συμμετέχουν και ανεξάρτητα μέλη, υψηλού κύρους, ώστε να διασφαλίζεται η αντικειμενικότητα και η διαφάνεια.</p>
      <p>10. Καταργείται το προνομιακό τιμολόγιο για τους εργαζομένους:</p>
      <p>Ειδικότερα, καταργείται το υπάρχον προνομιακό πλαίσιο για τα τιμολόγια των εργαζομένων και των συνταξιούχων στη ΔΕΗ και η έκπτωση στη χρέωση των καταναλώσεών του για την ηλεκτρική ενέργεια δεν θα μπορεί να υπερβαίνει το 30%. Πρόκειται για ρύθμιση που κρίνεται επιβεβλημένη στο πλαίσιο της  συνολικής προσπάθειας οικονομικής ανάταξης της ΔΕΗ. Κάθε ομάδα εμπλεκομένων στην ενεργειακή αγορά της χώρας, όπως οι καταναλωτές, οι παραγωγοί, οι έμποροι καλούνται να συμβάλλουν στην προσπάθεια αυτή. Αυτό ισχύει ασφαλώς και για τους εργαζόμενους της ΔΕΗ, οι οποίοι θα συνεχίσουν να έχουν μια έκπτωση, ωστόσο πιο εύλογη αναλογική και δίκαιη.</p>
      <p>Αυτά είναι τα βασικά μέτρα που εισάγουμε για τη ΔΕΗ με το σχετικό νομοσχέδιο.</p>
      <p>Και στόχος μας είναι πολύ σύντομα ο Όμιλος να έχει τα εργαλεία ώστε να λειτουργήσει παραγωγικά και αποδοτικά, με όρους ιδιωτικής οικονομίας, σε ένα υγιές πλαίσιο ανταγωνισμού.</p>
      <p>
        <b>Β. ΡΥΘΜΙΣΕΙΣ ΣΧΕΤΙΚΕΣ ΜΕ ΤΗΝ ΑΓΟΡΑ ΗΛΕΚΤΡΙΚΗΣ ΕΝΕΡΓΕΙΑΣ</b>
      </p>
      <p>1. Μείωση νυχτερινού τιμολογίου ΥΚΩ για όλους τους παρόχους ρεύματος  </p>
      <p>Μειώνονται οι χρεώσεις ΥΚΩ στα νυχτερινά τιμολόγια όλων των παρόχων ηλεκτρικής ενέργειας για καταναλώσεις άνω των 1.600 KWh/τετράμηνο. Με τη ρύθμιση αίρεται η στρέβλωση που είχε δημιουργηθεί από τις αναπροσαρμογές των ΥΚΩ που είχαν γίνει από την προηγούμενη κυβέρνηση το 2018 και είχαν οδηγήσει σε πολύ μεγάλη επιβάρυνση τα νοικοκυριά που χρησιμοποιούσαν ενεργοβόρες συσκευές (θερμοσυσσωρευτές, κλιματιστικά κλπ.) κατά τη διάρκεια της νύχτας. Σημειώνεται ότι για μεγάλες καταναλώσεις 2.000 η ελάφρυνση μπορεί να φτάσει έως το 65%.</p>
      <p>2. Εναλλαγή στην Καθολική Υπηρεσία</p>
      <p>Η Καθολική Υπηρεσία πλέον δεν θα παρέχεται αποκλειστικά από τη ΔΕΗ (ως έχουσα το μεγαλύτερο μερίδιο) σε περίπτωση που δεν υπάρξει ενδιαφέρον για την ανταγωνιστική διαδικασία, αλλά θα υπάρχει κατανομή μεταξύ των πέντε μεγαλύτερων Προμηθευτών, σύμφωνα με το μερίδιο αγοράς τους.</p>
      <p>3. Εγγυήσεις Δήμων για οφειλές νομικών προσώπων ΟΤΑ προς τη ΔΕΗ</p>
      <p>Αντιμετωπίζεται το μεγάλο πρόβλημα των οφειλών των δημοτικών επιχειρήσεων προς τη ΔΕΗ και πλέον οι Δήμοι καθίστανται εγγυητές για την εκπλήρωση των υποχρεώσεων των δημοτικών εταιρειών από τις συμβάσεις προμήθειας ηλεκτρικής ενέργειας.</p>
      <p>4. Ρυθμιστικό πλαίσιο για τις τιτλοποιήσεις απαιτήσεων της ΔΕΗ και άλλων παρόχων</p>
      <p>Προκειμένου να προχωρήσει η διαδικασία τιτλοποίησης οφειλών προς τη ΔΕΗ και να ενισχυθεί η ρευστότητα της επιχείρησης, με ειδική πρόβλεψη εντάσσονται οι απαιτήσεις εταιρειών προμήθειας ηλεκτρικής ενέργειας στο πλαίσιο διαχείρισης και μεταβίβασης απαιτήσεων που ισχύει για τις τράπεζες, προκειμένου να υπάρχουν όλα τα εχέγγυα της σχετικής νομοθεσίας.</p>
      <p>5. Ταχεία υλοποίηση target model</p>
      <p>Καθορίζεται με απόφαση του Υπουργού Περιβάλλοντος και Ενέργειας δεσμευτικό χρονοδιάγραμμα υλοποίησης των υποχρεώσεων του ΑΔΜΗΕ και του ΕΧΕ για την έναρξη λειτουργίας των αγορών ενέργειας. Η ΡΑΕ παρακολουθεί την τήρηση του χρονοδιαγράμματος και μπορεί να επιβάλει κυρώσεις (πχ πρόστιμα) εάν παραβιάζονται οι προβλεπόμενες προθεσμίες.</p>
      <p>6. Αύξηση διαφάνειας στην χονδρεμπορική αγορά Η/Ε</p>
      <p>Για να είναι ασφαλές το περιβάλλον της αγοράς και οι παίκτες να είναι ενήμεροι από τώρα για τις υποχρεώσεις τους ενόψει της απελευθέρωσης και της  εφαρμογής του target model, εναρμονίζουμε το εθνικό πλαίσιο με τον Κανονισμό 1227/2011 για την ακεραιότητα και τη διαφάνεια στη χονδρική αγορά ενέργειας  (REMIT) που περιλαμβάνει ρυθμίσεις στο πρότυπο των χρηματοοικονομικών αγορών. Με τον τρόπο αυτό εισάγεται το πλαίσιο για την αποτροπή φαινομένων χειραγώγησης της αγοράς ενέργειας και ενισχύεται ο εποπτικός ρόλος της ΡΑΕ για να διασφαλίζεται η συμμόρφωση όλων.</p>
      <p>
        <b>Γ. ΙΔΙΩΤΙΚΟΠΟΙΗΣΗ ΔΕΠΑ</b>
      </p>
      <p>Προχωράμε στον αποτελεσματικότερο εταιρικό μετασχηματισμό της ΔΕΠΑ Α.Ε και τον διαχωρισμό μεταξύ των κλάδων υποδομών, διεθνών έργων και εμπορίας, κατά τρόπο που:</p>
      <ul>
        <li>Θα διασφαλίζει τη διαφάνεια και τον υγιή ανταγωνισμό στην αγορά φυσικού αερίου</li>
        <li>Θα προωθεί τον υγιή ανταγωνισμό στον κλάδο εμπορίας προς όφελος των καταναλωτών</li>
        <li>Θα δημιουργεί κατάλληλο περιβάλλον για την προσέλκυση στρατηγικών επενδυτών στον κλάδο υποδομών, επιτρέποντας την ανάπτυξη του δικτύου διανομής φυσικού αερίου σε όλη την Ελλάδα.</li>
        <li>θα μεγιστοποιεί το όφελος για το δημόσιο ταμείο.</li>
      </ul>
      <p>Συγκεκριμένα:</p>
      <p>Προβλέπεται μερική διάσπαση των κλάδων υποδομών, διεθνών έργων και εμπορίας της υφιστάμενης ΔΕΠΑ.</p>
      <p>Έτσι, ιδρύονται δύο νέες εταιρείες, η ΔΕΠΑ ΥΠΟΔΟΜΩΝ Α.Ε και η ΔΕΠΑ ΔΙΕΘΝΩΝ ΕΡΓΩΝ Α.Ε., ενώ η παλαιά εταιρεία παραμένει ως ΔΕΠΑ ΕΜΠΟΡΙΑΣ Α.Ε..</p>
      <p>Στη ΔΕΠΑ ΥΠΟΔΟΜΩΝ εντάσσεται η ΔΕΔΑ, η ΕΔΑ Αττικής και η συμμετοχή στην ΕΔΑ Θεσσαλονίκης – Θεσσαλίας και στη ΔΕΠΑ ΕΜΠΟΡΙΑΣ η ΕΠΑ Αττικής.</p>
      <p>Στη συνέχεια, θα διενεργηθούν διεθνείς διαγωνισμοί από το ΤΑΙΠΕΔ για την πώληση:</p>
      <p>α) των συμμετοχών του στη ΔΕΠΑ ΥΠΟΔΟΜΩΝ (μέχρι 65%).</p>
      <p>β) των συμμετοχών του στη ΔΕΠΑ ΕΜΠΟΡΙΑΣ (μέχρι 65%).</p>
      <p>Οι έμμεσες συμμετοχές του ΤΑΙΠΕΔ στη ΔΕΠΑ ΔΙΕΘΝΩΝ ΕΡΓΩΝ ΑΕ, που αφορούν συμμετοχές σε κομβικής σημασίας αγωγούς, όπως ο o IGB, ο IGI, ο Eastmed θα παραμείνουν στο Δημόσιο.</p>
      <p>
        <b>Δ. ΡΥΘΜΙΣΕΙΣ ΓΙΑ ΤΗ ΣΤΗΡΙΞΗ ΤΗΣ ΑΓΟΡΑΣ ΑΠΕ</b>
      </p>
      <p>1. Αποζημίωση Σταθμών ΑΠΕ με Σύμβαση Λειτουργικής Ενίσχυσης Διαφορικής Προσαύξησης (Feed In Premium)</p>
      <p>Η ρύθμιση αφορά σε 103 σταθμούς ΑΠΕ ισχύος 560MW.</p>
      <p>Επιλύεται μόνιμα πλέον η αποζημίωση των σταθμών ΑΠΕ με ΣΕΔΠ.</p>
      <p>Παράλληλα ρυθμίζεται η αποζημίωση αυτών των σταθμών ΑΠΕ:            </p>
      <ul>
        <li>άμεσα για την παραγωγή από τον Ιούλιο του έτους 2019 μέχρι την 31η Οκτωβρίου 2019,</li>
        <li>εντός δύο μηνών από το νόμο για το υπόλοιπο 10% από την έναρξη λειτουργίας τους έως σήμερα.</li>
      </ul>
      <p>2. Δυνατότητα απευθείας συμμετοχής ΑΠΕ στην αγορά</p>
      <p>Δίνεται η δυνατότητα ταχύτερης υλοποίησης έργων ΑΠΕ χωρίς την αναγκαιότητα επιλογής τους μέσω δημοπρασιών της ΡΑΕ, με τις τρέχουσες τιμές της αγοράς ηλεκτρικής ενέργειας.</p>
      <p>3. Σταθμοί ΑΠΕ ισχύος &gt;250MW</p>
      <p>Δίνεται διέξοδος σε πολύ μεγάλα έργα ΑΠΕ, πάνω από 250 MW, να προχωρήσουν, καθώς λόγω της μεγάλης ισχύος, εκ των πραγμάτων, δεν επιλέγονται στις ανταγωνιστικές διαδικασίες.</p>
      <p>Το κάθε ένα έργο από αυτά εκτιμάται ότι αποτελεί επένδυση μεγαλύτερης των 200 εκ. €.</p>
      <p>Αυξάνεται σημαντικά η διείσδυση των ΑΠΕ στη χώρα προς επίτευξη των ιδιαίτερα φιλόδοξων στόχων που έχει βάλει η χώρα για την συμμετοχή των ΑΠΕ στο ενεργειακό μείγμα της χώρας το έτος 2030.</p>
      <p>4. Εγκατάσταση ΑΠΕ σε Γεωργική Γη Υψηλής Παραγωγικότητας</p>
      <p>Με τη ρύθμιση επιτρέπεται η εγκατάσταση φωτοβολταϊκών σταθμών σε γεωργική γη υψηλής παραγωγικότητας μέχρι ποσοστού 1%.</p>
      <p>5. Άδειες Υβριδικών Σταθμών στα Μη Διασυνδεδεμένα Νησιά</p>
      <p>«Ξεμπλοκάρονται» περίπου 170 αιτήσεις που έχουν υποβληθεί στη ΡΑΕ για χορήγηση αδειών παραγωγής ηλεκτρικής ενέργειας από υβριδικούς σταθμούς, χωρίς να αναγράφεται στις άδειες η τιμής αποζημίωσης των σταθμών αυτών.</p>
      <p>Το καθεστώς ενίσχυσης νέων υβριδικών σταθμών θα τεθεί άμεσα σε δημόσια διαβούλευση.</p>
      <p>6. Επιτάχυνση υλοποίησης έργων βιοαερίου από ΦΟΔΣΑ</p>
      <p>Επιταχύνονται έργα ηλεκτροπαραγωγής από το παραγόμενο βιοαέριο από μονάδες διαχείρισης αποβλήτων κατά προσέγγιση της τάξεως 1 MW και μεγίστης ισχύος 4 MW και υλοποιείται πληρέστερα το Εθνικό Σχέδιο Διαχείρισης Αποβλήτων.</p>
      <p>Με τα έργα αυτά μειώνονται οι αέριοι ρύποι και οι εκπομπές αερίων θερμοκηπίου και το κόστος διαχείρισης απορριμμάτων για τους ΟΤΑ λόγω του πρόσθετου εσόδου από την παραγωγή ηλεκτρικής ενέργειας από βιοαέριο.</p>
      <p>
        <b>Ε. ΡΥΘΜΙΣΕΙΣ ΓΙΑ ΕΝΕΡΓΕΙΑΚΗ ΑΠΟΔΟΤΙΚΟΤΗΤΑ ΚΑΙ ΗΛΕΚΤΡΟΚΙΝΗΣΗ</b>
      </p>
      <p>1. Ενεργειακή αποδοτικότητα</p>
      <p>Με τη συγκρότηση επιτροπής επιταχύνεται η διαδικασία διαμόρφωσης του θεσμικού πλαισίου ανταγωνιστικών διαδικασιών στην ενεργειακή αποδοτικότητα.</p>
      <p>2. Χρηματοδότηση Προγράμματος ΗΛΕΚΤΡΑ για την ενεργειακή αναβάθμιση δημοσίων κτιρίων.</p>
      <p>Σηματοδοτείται η νέα προσέγγιση που θα ακολουθήσει η κυβέρνηση σε σχέση με τις παρεμβάσεις εξοικονόμησης ενέργειας.</p>
      <p>Στο πρόγραμμα ΗΛΕΚΤΡΑ για την ενεργειακή αναβάθμιση δημοσίων κτιρίων προβλέπουμε την χρηματοδότηση των παρεμβάσεων και από τις εταιρείες ενεργειακών υπηρεσιών (ESCO), οι οποίες θα βασίζονται στην εγγυοδοσία του Ταμείου Παρακαταθηκών κ Δανείων.</p>
      <p>Έτσι, διευκολύνουμε την κινητοποίηση και ιδιωτικών κεφαλαίων σε έναν τομέα με μεγάλο δυναμικό στη χώρα μας, ο οποίος θα συμβάλλει σε μεγάλο βαθμό τους φιλόδοξους στόχους του Εθνικού Σχεδίου για την Ενέργεια και το Κλίμα που ολοκληρώνουμε το επόμενο διάστημα.</p>
      <p>3. Κλάδος υποδομών ηλεκτροκίνησης</p>
      <p>Καθορίζονται οι όροι και οι προϋποθέσεις για την ίδρυση και λειτουργία των Φορέων Εκμετάλλευσης υποδομών Φόρτισης Η/Ο (ΦΕΥΦΗΟ).</p>
      <p>Τα συναρμόδια υπουργεία θα μπορούν πλέον να καθορίσουν τις σχέσεις μεταξύ ΦΕΥΦΗΟ και λοιπών φορέων της Αγοράς Ηλεκτροκίνησης στο πλαίσιο της βέλτιστης οργάνωσης και λειτουργίας αυτής.</p>
      <p>Με τη ρύθμιση των θεμάτων αυτών, ανοίγει ο δρόμος για την άμεση επιχειρηματική δραστηριοποίηση φορέων για την ταχεία ανάπτυξη υποδομών και ο καθορισμός του ρόλου της Πολιτείας στην ενίσχυση και υποστήριξη των δράσεων αυτών ώστε να υλοποιηθούν άμεσα οι απαραίτητες επενδύσεις.</p>
      <p>Στόχος είναι να επιτευχθεί η ταχεία ανάπτυξη καθαρών μεταφορών στο πλαίσιο των ευρύτερων στόχων απανθρακοποίησης του ενεργειακού μείγματος τη χώρας.</p>
      <p>
        <b>ΠΑΡΑΡΤΗΜΑ</b>
      </p>
      <p>Βασικότερες αλλαγές στο σχέδιο νόμου σε σχέση με το κείμενο που κατατέθηκε προς δημόσια διαβούλευση</p>
      <ul>
        <li>Στις διατάξεις για τη ΔΕΗ:</li>
      </ul>
      <p>α) για τις προσλήψεις προσωπικού αορίστου χρόνου προστίθεται έλεγχος της προκήρυξης από το ΑΣΕΠ εντός δέκα (10) εργασίμων ημερών (αρ. 3),</p>
      <p>β) γίνεται ξεκάθαρο ότι δεν εφαρμόζεται σε αυτούς το προσοντολόγιο του Δημοσίου ή άλλες διατάξεις που θα περιόριζαν την ευχέρεια κατά την προκήρυξη θέσεων,</p>
      <p>γ) στη μεταφορά προς το Δημόσιο προστίθεται στάδιο εκτίμησης των αναγκών του Δημοσίου από το Υπουργείο Εσωτερικών,</p>
      <p>δ) οι ρυθμίσεις για την κινητικότητα του προσωπικού (εθελούσιες, μετακίνηση εντός ομίλου, μεταφορά στο Δημόσιο, αρ. 6, 7, 8) καταλαμβάνουν ρητά και τις ΛΙΓΝΙΤΙΚΗ ΜΕΛΙΤΗΣ ΑΕ και ΛΙΓΝΙΤΙΚΗ ΜΕΓΑΛΟΠΟΛΗΣ ΑΕ.</p>
      <ul>
        <li>Στις υπόλοιπες διατάξεις για την αγορά ηλεκτρικής ενέργειας:</li>
      </ul>
      <p>Στην Καθολική Υπηρεσία αλλάζει ο τρόπος επιμερισμού μετά τη διαβούλευση και επιλέγεται το μοντέλο της κατανομής μεταξύ των πέντε (5) μεγαλύτερων Προμηθευτών κατά μερίδιο αγοράς. Ο δε επιμερισμός μεταξύ τους θα γίνεται με τρόπο που θα εξειδικευθεί με Υπουργική Απόφαση, αλλά θα βασίζεται στην αναλογία του αριθμού των μετρητών που εκπροσωπεί ο καθένας.</p>
      <ul>
        <li>Για την ιδιωτικοποίηση της ΔΕΠΑ:</li>
      </ul>
      <p>Η βασική αλλαγή είναι ότι η μελλοντική συμμετοχή (σήμερα Μνημόνιο Συνεργασίας) στο έργο της πλωτής δεξαμένης φυσικού αερίου στην Αλεξανδρούπολη (FSRU) περνάει στη ΔΕΠΑ ΕΜΠΟΡΙΑΣ (προς ιδιωτικοποίησης) από τη ΔΕΠΑ ΔΙΕΘΝΩΝ ΕΡΓΩΝ (δημόσια).</p>
      <ul>
        <li>Στις ρυθμίσεις για τη στήριξη της αγοράς ΑΠΕ:</li>
      </ul>
      <p>α) Στη ρύθμιση για την εγκατάσταση φ/β σε γεωργική γη υψηλής παραγωγικότητας έως ποσοστού 1%, προστέθηκε παράγραφος που δίνει τη δυνατότητα με Κοινή Υπουργική Απόφαση των Υπουργείων Περιβάλλοντος και Ενέργειας και Αγροτικής Ανάπτυξης και Τροφίμων  να επιβάλλονται περιορισμοί ως προς το είδος των καλλιεργούμενων εκτάσεων όπου μπορούν να εγκατασταθούν φ/β (δηλαδή να μην οδηγηθούμε να ξεριζώνονται κερασιές, ροδακινιές κ.α. για να μπουν φ/β), ενώ μπορεί να περιορίζεται ακόμα περισσότερο το ποσοστό του 1% σε συγκεκριμένες περιφερειακές ενότητες.</p>
      <p>γ) προστέθηκε άνω όριο επιβάρυνσης από την αγορά εξισορρόπησης, ώστε οι παραγωγοί να προστατευθούν από υπερβολικές χρεώσεις. Επιπλέον, προβλέφθηκε ότι εάν οι σταθμοί αυτοί επιλέξουν να λύσουν τη Σύμβαση ΣΕΣΤ (σταθερή τιμή δηλαδή και μη υποχρέωση συμμετοχής στην αγορά) που έχουν και υπογράψουν ΣΕΔΠ (συμμετοχή δηλαδή στην αγορά) θα έχουν ως έξτρα όφελος την Προσαύξηση Ανάπτυξης Ετοιμότητας Συμμετοχής στην Αγορά του ν. 4414/2016 (είναι ίση με 1 €/MWh).</p>
      <p>Τέλος, προστέθηκαν νέες ρυθμίσεις (στο Κεφάλαιο ΣΤ΄), με τις οποίες αντιμετωπίζονται επείγοντα ζητήματα του Τομέα Ενέργειας και Ορυκτών Πρώτων Υλών, όπως:</p>
      <p>- η κατά παρέκκλιση δυνατότητα εγκατάστασης μονάδων στην Κρήτη μέχρι την ολοκλήρωση της Διασύνδεσης του δικτύου της με την Πελοπόννησο</p>
      <p>- η επίλυση πολεοδομικών ζητημάτων και ζητημάτων απαλλοτρίωσης που σχετίζονται με μονάδες της ΔΕΗ (ΑΠ Μονής Τοπλού, οδικά έργα Αμμοχωρίου Φλώρινας)</p>
      <p>- η παράταση προθεσμιών για την προσκόμιση εγγυητικών επιστολών για εκμεταλλευτές λατομείων βάσει του πρόσφατου νομοθετικού πλαισίου.  </p>
    </article>
  </body>
</html>