<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-lavicku-hokejove-komety-se-vraci-libor-zabransky/1822339?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T10:12:00+00:00"/>
    <meta property="og:title" content="Na lavičku hokejové Komety se vrací Libor Zábranský"/>
    <meta property="og:description" content="Brno - Na trenérskou lavičku hokejistů Komety Brno se vrací Libor Zábranský. Majitel klubu nahradil Petra Fialu, jenž odstoupil po nedělní vysoké porážce 2:7 s Karlovými Vary."/>
  </head>
  <body>
    <article>
      <h1>Na lavičku hokejové Komety se vrací Libor Zábranský</h1>
      <address><time datetime="2019-11-18T10:12:00+00:00">18 Nov 2019, 10:12</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Na trenérskou lavičku hokejistů Komety Brno se vrací Libor Zábranský. Majitel klubu nahradil Petra Fialu, jenž odstoupil po nedělní vysoké porážce 2:7 s Karlovými Vary.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Asistenty zůstávají Kamil Pokorný a Jiří Horáček, který dosud působil na pozici videokouče. V novém složení povede realizační tým Kometu už v úterní extraligové dohrávce v Třinci.</p>
      <p>Video: Na lavičku hokejové Komety se vrací Libor Zábranský</p>
      <figure>
        <video src="https://i3.cn.cz/video/1574075115__zabransky.mp4"/>
      </figure>
      <p>18.11.2019, 12:00, autor: ČTK/Václav Šálek, zdroj: ČTK</p>
      <p>"Je to reakce na odstoupení pana Fialy, který po nedělním zápase rezignoval. Jiné řešení se v tuto chvíli pro Kometu nenabízelo. Věřím, že společně s asistenty dokážeme klukům pomoct a že se zase vrátíme na vítěznou vlnu," uvedl Zábranský na klubovém webu.</p>
      <p>Zábranský, který za týden oslaví 46. narozeniny, předtím vedl Kometu od února 2016, kdy mužstvo převzal po Aloisi Hadamczikovi. V následujících dvou sezonách dovedl brněnský celek ke dvěma titulům, letos na jaře se po vyřazení v semifinále s Libercem vrátil na pozici generálního manažera a jako svého nástupce si v létě vybral Petra Fialu. V extralize Zábranský odkoučoval 242 utkání.</p>
      <p>Fiala vedl Kometu v 19 zápasech, z nichž devět vyhrál a získal 33 bodů. Po čtvrtině základní části Brno dokonce vedlo extraligu, po sérii pěti porážek se ale propadlo na současné sedmé místo.</p>
      <p>"Tým potřebuje nový impulz, tak bude lepší, aby to vedl někdo jiný a Kometa nespadla tam, kam nepatří," řekl Fiala. Jeho odchod byl třetí trenérskou změnou na extraligové scéně v této sezoně.</p>
    </article>
  </body>
</html>