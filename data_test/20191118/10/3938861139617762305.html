<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_cinovnikam-nakazali-perejti-na-rosijsku-movu/938618"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T10:42:00+00:00"/>
    <meta property="og:title" content="Чиновникам наказали перейти на російську мову"/>
    <meta property="og:description" content="Уряд УРСР 18 листопада 1933-го прийняв постанову про припинення українізації в республіці. Вона дублювала рішення Раднаркому СРСР від 14 грудня 1932-го про припинення українізації на Кубані. У політиці коренізації сталінська влада вбачала одну з причин саботажу збору зернових та загрозу ..."/>
  </head>
  <body>
    <article>
      <h1>Чиновникам наказали перейти на російську мову</h1>
      <address><time datetime="2019-11-18T10:42:00+00:00">18 Nov 2019, 10:42</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938618_w_300.jpg?v=0"/>
        <figcaption>Микола Скрипник та Йосиф Сталін на XV з'їзді ВКП(б) у 1927-му Фото: gefter.ru</figcaption>
      </figure>
      <p>Уряд УРСР <b>18 листопада 1933-го</b> прийняв постанову про припинення українізації в республіці. Вона дублювала рішення Раднаркому СРСР від 14 грудня 1932-го про припинення українізації на Кубані. У політиці коренізації сталінська влада вбачала одну з причин саботажу збору зернових та загрозу цілісності СРСР. На штучний Голод не зважали.</p>
      <p>"З метою розгрому опору хлібозаготівлям куркульських елементів та їх партійних і безпартійних посіпак, вище радянське партійне керівництво постановило впорядкувати механічне проведення політики українізації на територіях УРСР. Вигнати петлюрівські та інші буржуазно-націоналістичні елементи з партійних і радянських організацій й негайно перевести справи радянських і кооперативних органів "українізованих" районів з української на російську мову", - йшлося в тодішній постанові, відкорегованій особисто <b>Йосифом Сталіном</b> та членом політбюро УРСР <b>Лазарем Кагановичем</b>.</p>
      <p>Тоді на Кубані закрили всі українські школи, ліквідували педагогічний й науково-дослідний інститути, розгромили понад 20 газет і журналів, спалили бібліотеки і зупинили українське радіомовлення. Це ж саме чекало й Україну. Ще з 5 вересня 1933-го в життя активно впроваджувався новий русифікований правопис підготовлений функціонером<b> Андрієм Хвилею.</b></p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_ukrayinskij-pravopis-nablizili-do-rosijskogo/925796"/>
      </related>
      <p>В Україні швидко знищили прихильників українізації, в тому числі й представників вищого керівництва країни зі старої більшовицької гвардії.</p>
      <blockquote>Постанову уряду УРСР про українізацію прийняли 1 серпня 1923-го. <a href="https://gazeta.ua/articles/history/_cinovniki-opiralisya-ukrayinizaciyi/919094">Вона була частиною політики коренізації, яку прийняли на XII з'їзді Компартії більшовиків</a> у квітні 1923-го. Передбачала залучення корінного населення до управління республіками та надавала офіційного статусу їхнім мовам. Її здійснювали з метою зміцнення радянської влади в Україні, пошуку спільної мови із селянством та інтелігенцією. Також прагнули створити позитивний образ радянської влади на міжнародній арені. У розпалі Голодомору 1932-33-х знищили прихильників політики <b>Миколу Скрипника</b>, <b>Олександра Шумського</b>, письменника <b>Миколу Хвильвого</b> та інших провідних українських діячів. Відтоді розпочалась тотальна русифікація.</blockquote>
    </article>
  </body>
</html>