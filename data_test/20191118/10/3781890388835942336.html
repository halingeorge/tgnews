<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742313"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T10:13:00+00:00"/>
    <meta property="og:title" content="'ผู้นำฮ่องกง'ลั่น'ม็อบฮาร์ดคอร์'ที่โพลียู ควรมอบตัว!"/>
    <meta property="og:description" content="นางแคร์รี แลม หัวหน้าคณะผู้บริหารฮ่องกง ขอให้ 'ผู้ก่อการจลาจล' ซึ่งยังอยู่ภายในมหาวิทยาลัยฮ่องกงโพลีเทคนิค 'มอบตัวแต่โดยดี' ส่วนรัฐบาลปักกิ่งแสดงท่าทีครั้งแรกต่อสถานการณ์ที่สถาบันแห่งดังกล่าว ซึ่งยังคงตึงเครียดว่า 'อย่ามองจีนต่ำเกินไป'"/>
  </head>
  <body>
    <article>
      <h1>'ผู้นำฮ่องกง'ลั่น'ม็อบฮาร์ดคอร์'ที่โพลียู ควรมอบตัว!</h1>
      <address>
        <time datetime="2019-11-18T10:13:00+00:00">18 Nov 2019, 10:13</time>
      </address>
      <p>
        <b>นางแคร์รี แลม หัวหน้าคณะผู้บริหารฮ่องกง ขอให้ "ผู้ก่อการจลาจล" ซึ่งยังอยู่ภายในมหาวิทยาลัยฮ่องกงโพลีเทคนิค "มอบตัวแต่โดยดี" ส่วนรัฐบาลปักกิ่งแสดงท่าทีครั้งแรกต่อสถานการณ์ที่สถาบันแห่งดังกล่าว ซึ่งยังคงตึงเครียดว่า "อย่ามองจีนต่ำเกินไป"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 18 พ.ย.ว่านางแคร์รี แลม หัวหน้าคณะผู้บริหารฮ่องกง กล่าวหลังเข้าเยี่ยมเจ้าหน้าที่ฝ่ายสารนิเทศของสำนักงานตำรวจฮ่องกง ซึ่งกำลังพักรักษาตัวที่โรงพยาบาลแห่งหนึ่ง หลังถูกผู้ประท้วงที่มหาวิทยาลัยฮ่องกงโพลีเทคนิค ( โพลียู ) ยิงธนูปักเข้าที่หน้าแข้ง ระหว่างการเผชิญหน้าเมื่อวันอาทิตย์ที่ผ่านมา ขอให้ “ผู้ก่อการจลาจล” ที่โพลียู “ปฏิบัติตามคำสั่งของตำรวจ” ซึ่งมีการประกาศเป็นระยะว่า หากผู้ก่อจลาจลชุดดำสวมหน้ากากยอมวางอาวุธ เชื่อฟังและปฏิบัติตามระเบียบของเจ้าพนักงาน และพร้อมแสดงความรับผิดชอบต่อสิ่งที่ทำลงไปด้วยการเข้าสู่กระบวนการทางกฎหมาย ฝ่ายตำรวจจะไม่ใช้กำลังเช่นกัน<br/> </p>
      <figure>
        <iframe data-src="https://twitter.com/XinqiSu/status/1196355696255651840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_RszgUtnkdA172522_533.jpg?v=20191118233?v=8555"/>
      </figure>
      <figure>
        <img src="https://www.dailynews.co.th/admin/upload/20191118/news_nbmHpCoBZp172539_533.jpg?v=20191118233?v=5253"/>
      </figure>
      <p> </p>
      <figure>
        <iframe data-src="https://twitter.com/tictoc/status/1196351902646067202?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่รัฐบาลปักกิ่งให้ความเห็นอย่างเป็นทางการครั้งแรกต่อสถานการณ์ที่โพลียู ซึ่งตึงเครียดตั้งแต่วันอาทิตย์ และยกระดับเมื่อช่วงรุ่งสางของวันจันทร์ เมื่อเจ้าหน้าที่ปราบจลาจลปฏิบัติการจู่โจมเพื่อทลาย "ฐานที่มั่น" ของผู้ประท้วงหัวรุนแรงชุดดำ โดยนายเกิ่ง ส่วง โฆษกกระทรวงการต่างประเทศจีน กล่าวว่า "ใครก็ตาม" อย่าประเมินความมุ่งมั่นของแผ่นดินใหญ่ในการปกป้องอธิปไตยของชาติ และการรักษาเสถียรภาพของฮ่องกง “ในระดับที่ต่ำเกินไป”</p>
      <figure>
        <img src="https://www.dailynews.co.th/admin/upload/20191118/news_UkKnidYNsB172557_533.jpg?v=20191118233?v=5185"/>
      </figure>
      <figure>
        <img src="https://www.dailynews.co.th/admin/upload/20191118/news_yxjBLlYOZI173052_533.jpg?v=20191118233?v=9440"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1196354533732970496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านสหภาพนักศึกษาโพลียูประเมินจำนวนผู้ที่อยู่ภายในมหาวิทยาลัยเหลืออยู่ที่ประมาณ 500 ถึง 600 คน แม้น้ำสะอาดและกระแสไฟฟ้ามีเพียงพอเนื่องจากยังไม่มีการตัดระบบ แต่ยอมรับว่าเสบียงอาหารกำลังร่อยหรอลงทุกขณะ โดยผู้ประท้วงพยายามฝ่าวงล้อมของเจ้าหน้าที่อย่างต่อเนื่อง กระนั้นตำรวจยื่นคำขาดว่าผู้ที่จะออกจากอาณาเขตของมหาวิทยาลัยต้องถอดหน้ากากและผ่านการตรวจค้นอาวุธอย่างละเอียด ก่อนตามด้วยการจับกุม ซึ่งมีผู้ประท้วงส่วนที่ขัดขืนและพยายามหาทางอื่นหลบหนี ส่งผลให้เจ้าหน้าที่ยิงแก๊สน้ำตาและกระสุนยาง จนกลุ่มผู้ประท้วงล่าถอย ในเวลาเดียวกัน ครอบครัวและญาติพี่น้องของนักศึกษาโพลียูทยอยมารวมตัวกันบริเวณถนนแถวจิมซาจุ่ย ซึ่งอยู่ใกล้กับสถาบัน เพื่อซักถามตำรวจหรือผู้คนในบริเวณนั้นเกี่ยวกับ “ชะตากรรม” ของบุตรหลาน.<br/><br/><b>เครดิตภาพ : AFP</b><br/> </p>
    </article>
  </body>
</html>