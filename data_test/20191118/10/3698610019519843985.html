<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/timoshenko-proponuvala-dzhuliani-poznayomiti-yogo-z-lucenkom-330007_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T10:59:00+00:00"/>
    <meta property="og:title" content="Тимошенко пропонувала Джуліані познайомити його з Луценком"/>
    <meta property="og:description" content="Однак перша зустріч відбулась за іншим сценарієм на конференції Пінчука.  "/>
  </head>
  <body>
    <article>
      <h1>Тимошенко пропонувала Джуліані познайомити його з Луценком</h1>
      <h2>Однак перша зустріч відбулась за іншим сценарієм на конференції Пінчука.  </h2>
      <address>
        <time datetime="2019-11-18T10:59:00+00:00">18 Nov 2019, 10:59</time>
      </address>
      <p><a href="https://dt.ua/WORLD/lucenko-yovanovich-dzhuliani-opublikovani-svidchennya-predstavnika-derzhdepu-ssha-328927_.html"><b>Колишній генеральний прокурор Юрій Луценко</b> </a>познайомився з адвокатом президента США Дональда Трампа Руді Джуліані на конференції, організованій Віктором Пінчуком в Києві, розповів він в інтерв'ю "<a href="https://www.pravda.com.ua/articles/2019/11/18/7232239/">Українській правді</a>".</p>
      <p>"До мене якось завітала Юлія Тимошенко, яка зустрічалася з Джуліані, і, крім іншого, він її спитав, чи не знає вона, яка ситуація навколо компанії "Burisma" в Україні. Юлія Володимирівна, звичайно, сказала: "Та тут в мене знайомий генпрокурор, я все організую". Потім вона прийшла до мене і каже: "Якщо ти хочеш, то можна людям допомогти. Якщо що, то моя людина там у Вашингтоні тобі допоможе", - розповів Луценко.</p>
      <p>При цьому він запевняє що відмовився від зустрічі, але "запам'ятав інтерес пана Джуліані".</p>
      <p>"У готелі Hyatt під егідою Пінчука була чергова якась міжнародна конференція. І там я зустрівся з паном Соросом і Джуліані. Тоді я був новообраним генеральним прокурором, у мене тоді була годинна зустріч і з тим, і з тим. Я розповів загальні речі, що я планую робити на своїй посаді", - розповів про саму зустріч Луценко.</p>
      <p>Водночас він запевняє, що власне Пінчук чи хтось інший до знайомства не мали.</p>
      <p>"Ми самі познайомилися, але познайомилися на його конференції. Було цікаво, бо Джуліані, крім того, що є знаменитим мером Нью-Йорка, також був федеральним прокурором. Тому в нас вийшла цікава дискусія. Коли я отримав від нього це запрошення, я подумав: "Why not?" Чому ні? Можна поспілкуватися з людиною, яка може порадити мені, що робити далі, як просунути й активізувати справу про сім мільярдів", - додав ексгенпрокурор.</p>
      <p>За словами Луценка, на тій зустрічі, зокрема, обговорювалися питання, як активізувати спільно слідство у справі 7 мільярдів, виведених з України злочинною організацією побіжного президента Віктора Януковича. Джуліані, за словами Луценка, цікавила справа Burisma.</p>
      <p>Зазначимо, що <a href="https://dt.ua/POLITICS/sud-zobov-yazav-nabu-vidkriti-spravu-pro-mozhlive-zlovzhivannya-vladoyu-lucenka-320697_.html"><b>НАБУ розслідує справу про можливе зловживання владою</b></a> колишнім генпрокурором Юрієм Луценком. Зокрема він був <a href="https://zn.ua/WORLD/yovanovich-rasskazala-kongressu-ob-intrigah-dzhuliani-i-lucenko-protiv-nee-334877_.html"><b>причетний до справи щодо усунення з посади посла США в Україні Марі Йованович</b></a>.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>