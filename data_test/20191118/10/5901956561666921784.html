<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/plejboj-cipollini-blazen-med-dekleti-249760"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T10:29:00+00:00"/>
    <meta property="og:title" content="Plejboj Cipollini blažen med dekleti"/>
    <meta property="og:description" content="VERONA – Arena v Veroni se je letos v zgodovino slovenskega kolesarstva vpisala kot prizorišče, kjer je Primož Roglič kot prvi Slovenec doslej stopil na zmagovalni oder tritedenske dirke. Tu je..."/>
  </head>
  <body>
    <article>
      <h1>Plejboj Cipollini blažen med dekleti</h1>
      <h2>Alé BTC Ljubljana sad sodelovanja v ženskem kolesarstvu. Slovensko-italijanska ekipa bo imela v nedrjih štiri Slovenke.</h2>
      <address><time datetime="2019-11-18T10:29:00+00:00">18 Nov 2019, 10:29</time> by <a rel="author">Miha Hočevar</a></address>
      <p>VERONA – Arena v Veroni se je letos v zgodovino slovenskega kolesarstva vpisala kot prizorišče, kjer je <b>Primož Roglič</b> kot prvi Slovenec doslej stopil na zmagovalni oder tritedenske dirke. Tu je 2. junija zapečatil svoje tretje mesto na Giru, zdaj pa se je streljaj proč, v palači Gran Guardia, začelo pisati novo poglavje v slovenskem ženskem kolesarstvu. Ekipi Alé Cipollini in BTC City Ljubljana sta postali Alé BTC Ljubljana.<br/><br/>S tem Slovenija sicer izgublja svojo samostojno ekipo v ženski svetovni seriji, pridobiva pa italijanskega partnerja, s katerim bo obdržala stik s svetovno elito. Ta se je zaradi novih zahtev Svetovne kolesarske zveze (UCI) toliko podražil, da ga sami ne bi zmogli financirati ne v Veroni ne v Ljubljani. Po novem bodo v svetovni seriji, ki bo prihodnje leto štela le osem ekip, vsako leto predpisane višje minimalne plače za kolesarke (24.000 evrov bruto letno za naslednjo sezono, v letu 2023 pa že 45.000 evrov), zato se je vstopni vložek med najboljše ekipe zvišal na skoraj dva milijona evrov na leto.<br/><br/>Sedež nove ekipe in tekmovalna licenca bosta v Italiji, nedaleč od Verone, kjer od leta 2011 domuje Alé Cipollini, ekipa tudi med slovenskimi rekreativnimi kolesarji priljubljenega proizvajalca kolesarskih oblačil. Slovenski finančni in materialni vložek bo približno 360.000 evrov na leto, skupni proračun ekipe pa naj bi znašal 1,8 milijona evrov. Domača zvezda predstavitve ekipe med gosti pa je bil <b>Mario Cipollini</b>, eden najboljših sprinterjev vseh časov, čigar ime (blagovno znamko je sicer prodal) nosijo kolesa, s katerimi že od leta 2011 tekmuje italijanski del ekip, odslej pa bo tudi slovenski.<br/> </p>
      <h3>V družbi s šampionko</h3>
      <p>Kaj pa kadrovski mozaik? V novi ekipi bo tekmovalo šest kolesark, ki so minulo sezono branile barve BTC City Ljubljana. To so slovenske reprezentantke <b>Eugenia Bujak</b>, <b>Urška Pintar</b>, <b>Urška Žigart</b> in <b>Urška Bravec</b> ter Rusinja<b> Anastasija Čursina</b> in Nizozemka <b>Maaike Boogaard</b>. Prvo ime ekipe je <b>Marta Bastianelli</b>, v preteklosti že svetovna in evropska prvakinja. »Zame osebno je to velik korak naprej. Vesela sem, da bo z nami tudi Marta Bastianelli, namreč, da me nauči novih stvari. Glede opreme pa je tako, da bom s kolesa znamke Scott po šestih letih presedlala na Cipollinija.<br/><br/>To je povsem drugo kolo, čisto nekaj novega, drugi položaj, potrebnega bo kar veliko časa, da se navadim nanj. Naslednjo sezono bom imela 66 startov, v programu bodo najboljše dirke,« je omenila Bujakova. »To je velik korak v ženskem kolesarstvu v Sloveniji, tudi velika priložnost, da storimo korak dlje in se najboljšim pridružimo tudi v globalnem pomenu. Zelo težko se bo navaditi na novo opremo, devet let sem vozila na scottu, kar veliko časa bo potrebnega, da najdem ustrezni položaj,« je ocenila Pintarjeva.<br/><br/>»Med drugim si želim odpeljati Giro, žensko dirko po Baskiji. Ne vem, morebiti se bo <b>Tadej Pogačar </b>na treningih moral bolj potruditi, da bom trpela na kolesu,« je pristavila Urška Žigart. »Izziv bo italijanščina, v ekipi je kar veliko Italijank,« pa je navrgla Bravčeva. </p>
    </article>
  </body>
</html>