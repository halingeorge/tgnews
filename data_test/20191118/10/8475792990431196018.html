<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/bro-har-rastat-i-frankrike-en-dod"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T10:45:26+00:00"/>
    <meta property="og:title" content="Bro har rasat i Frankrike – en död"/>
    <meta property="og:description" content="En 15-årig flicka omkom då en hängbro rasade i sydvästra Frankrike under måndagen, uppger den lokala räddningstjänsten. Flera personer saknas troligen."/>
  </head>
  <body>
    <article>
      <h1>Bro har rasat i Frankrike – en död</h1>
      <address><time datetime="2019-11-18T10:45:26+00:00">18 Nov 2019, 10:45</time> by <a rel="author">TT, Klara Stefansson</a></address>
      <p>
        <b>En 15-årig flicka omkom då en hängbro rasade i sydvästra Frankrike under måndagen, uppger den lokala räddningstjänsten. Flera personer saknas troligen.</b>
      </p>
      <p>Minst två fordon, en lastbil och en bil, föll ner i vattnet när bron kollapsade på måndagsmorgonen, uppger räddningstjänsten för nyhetsbyrån AFP. En 15-årig flicka avled i samband med raset.</p>
      <p>Fyra personer ska ha blivit räddade men enligt lokala myndigheter saknas förmodligen flera andra, rapporterar franska <a href="https://www.lefigaro.fr/actualite-france/un-pont-s-effondre-au-nord-de-toulouse-un-camion-et-une-voiture-tombent-dans-le-tarn-20191118">Le Figaro.</a></p>
      <p>Över 60 räddningsarbetare kallades till olycksplatsen och en utredning om kollapsen har påbörjats.</p>
      <figure>
        <img src="https://www.svtstatic.se/image/wide/992/24510953/1574075406"/>
        <figcaption>En stor räddningsinsats påbörjades efter att hängbron i Mirepoix-sur-Tarn kollapsade under måndagen, då flera personer misstänks vara saknade.</figcaption>
      </figure>
      <h3>Gick över floden Tarn</h3>
      <p>Hängbron som kollapsade gick över floden Tarn i sydvästra Frankrike. Den band samman de två samhällena Mirepoix-sur-Tarn och Bessières omkring tre mil norr om staden Toulouse.</p>
      <p>Bron var cirka 150 meter lång och fem meter bred och är tillverkad av metall och betong, skriver Le Figaro. Den byggdes på 1930-talet och har enligt räddningschefen inspekterats regelbundet.</p>
      <p>Borgmästaren i Mirepoix-sur-Tarn, Éric Oget, beskriver bron som en viktig överfart för folk som jobbar och studerar i Toulouse på andra sidan floden.</p>
    </article>
  </body>
</html>