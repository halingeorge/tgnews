<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tylko-u-nas/10270885/ostra-reakcja-platformy-na-wypowiedz-zdrojewskiego-z-wprost-jest-sprzeczna-z-programem.html"/>
    <meta property="og:site_name" content="Wprost"/>
    <meta property="article:published_time" content="2019-11-18T10:26:00+00:00"/>
    <meta property="og:title" content="Ostra reakcja Platformy na wypowiedź Zdrojewskiego z „Wprost”. „Jest sprzeczna z programem”"/>
    <meta property="og:description" content="W wywiadzie w najnowszym wydaniu tygodnika „Wprost” Bogdan Zdrojewski stwierdził, że Platforma powinna mówić wyborcom prawdę m.in. o konieczności podwyższenia wieku emerytalnego. „To sprzeczne z programem partii” - odpowiada rzecznik PO."/>
  </head>
  <body>
    <article>
      <h1>Ostra reakcja Platformy na wypowiedź Zdrojewskiego z „Wprost”. „Jest sprzeczna z programem”</h1>
      <address><time datetime="2019-11-18T10:26:00+00:00">18 Nov 2019, 10:26</time> by <a rel="author">WPROST.pl</a></address>
      <p>
        <b>W wywiadzie w najnowszym wydaniu tygodnika „Wprost” Bogdan Zdrojewski stwierdził, że Platforma powinna mówić wyborcom prawdę m.in. o konieczności podwyższenia wieku emerytalnego. „To sprzeczne z programem partii” - odpowiada rzecznik PO.</b>
      </p>
      <p>W rozmowie z Elizą Olczyk i Joanną Miziołek z tygodnika „Wprost” <a href="https://www.wprost.pl/tygodnik/10270596/trzeba-podniesc-wiek-emerytalny.html">Bogdan Zdrojewski</a> zapowiedział, że będzie ubiegał się o przywództwo w Platformie Obywatelskiej. Jednocześnie stwierdził, że jego zdaniem PO powinna mówić wyborcom, że ponownie podniesie wiek emerytalny, gdy dojdzie do władzy. – (Platforma – red.) powinna tłumaczyć, że obecny system skazuje miliony Polaków na głodowe emerytury. Odpowiedzialny polityk musi mieć odwagę mówić prawdę, a przede wszystkim ponosić odpowiedzialność nie tylko za tu i teraz, lecz także za przyszłą kondycję własnego narodu – stwierdził Bogdan Zdrojewski. Dodał, że jego zdaniem nie przez tę decyzję <a href="https://www.wprost.pl/tematy/10127348/platforma-obywatelska.html">Platforma</a> przegrała wybory.</p>
      <related>
        <h4>Czytaj także:</h4>
        <a href="https://www.wprost.pl/tylko-u-nas/10270783/zdrojewski-po-jest-reaktywna-defensywna-niekonsekwentna-i-niewiarygodna.html"/>
      </related>
      <p>– Owszem, to nie była popularna decyzja. Faktem jest, że źle uzasadniona. Praktycznie bez przekonujących argumentów. Niemniej jednak to była reforma polegająca na niezwykle łagodnym, stopniowym wyprowadzaniu nas z nieuchronnego kryzysu świadczeń emerytalnych. Tylko obecnej koniunkturze gospodarczej PiS zawdzięcza dziś brak natychmiastowych skutków swoich nieodpowiedzialnych decyzji – stwierdził rozmówca „Wprost”. Na jego słowa zareagował m.in. Paweł Szefernaker, wytykając Platformie łamanie zapowiedzi z kampanii wyborczej.</p>
      <related>
        <h4>Czytaj także:</h4>
        <a href="https://www.wprost.pl/tylko-u-nas/10270818/zdrojewski-we-wprost-o-podwyzce-wieku-emerytalnego-szefernaker-wypomina-slowa-z-kampanii.html"/>
      </related>
      <h3>Platforma się odcina</h3>
      <p>Od wypowiedzi senatora odcięła się w końcu sama partia ustami swojego rzecznika. „Wypowiedź senatora Bogdana Zdrojewskiego w sprawie podniesienia wieku emerytalnego (Tygodnik Wprost nr 47) nie jest stanowiskiem Platformy Obywatelskiej i jest sprzeczna z jej programem. Platforma Obywatelska wielokrotnie podkreślała, że jest przeciw podniesieniu wieku emerytalnego i to stanowisko podtrzymuje” – czytamy w oświadczeniu Jana Grabca, rzecznika Platformy Obywatelskiej.</p>
      <related>
        <h4>Czytaj także:</h4>
        <a href="https://www.wprost.pl/tygodnik/10270596/trzeba-podniesc-wiek-emerytalny.html"/>
      </related>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>