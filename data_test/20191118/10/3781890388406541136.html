<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742311"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T10:15:00+00:00"/>
    <meta property="og:title" content="'ครูวา-นางฟ้าไบค์เกอร์'ป่วย'งูสวัด' ยังไม่พบตร.ตามนัด"/>
    <meta property="og:description" content="'ครูวา' แจงยิบ! ประเด็นคบหนุ่มๆ ยันไม่ได้หลอกให้หลงรัก ตอนนี้ป่วยเป็น 'งูสวัด' ต้องเข้ารักษาตัวที่สระบุรี ยังไม่เข้าพบตำรวจเพื่อให้ปากคำทางคดีในเวลานี้"/>
  </head>
  <body>
    <article>
      <h1>'ครูวา-นางฟ้าไบค์เกอร์'ป่วย'งูสวัด' ยังไม่พบตร.ตามนัด</h1>
      <address>
        <time datetime="2019-11-18T10:15:00+00:00">18 Nov 2019, 10:15</time>
      </address>
      <p>
        <b>"ครูวา" แจงยิบ! ประเด็นคบหนุ่มๆ ยันไม่ได้หลอกให้หลงรัก ตอนนี้ป่วยเป็น "งูสวัด" ต้องเข้ารักษาตัวที่สระบุรี ยังไม่เข้าพบตำรวจเพื่อให้ปากคำทางคดีในเวลานี้</b>
      </p>
      <p>จากกรณีมีการเปิดเผยเรื่องราวของ นายกริช (นามสมมติ) หนุ่มวัย 27 ปี ซึ่งถูกหญิงที่ใช้ชื่อว่า "ครูวา"  สาวสวยเจ้าของฉายา "นางฟ้าไบค์เกอร์" หลอกให้รักหวังใช้ชีวิตคู่ ก่อนจะรู้ความจริงว่าเธอไม่ใช่หญิงแท้ และฉกเอาทรัพย์สินไปหลายรายการมูลค่ารวมกว่า 2 แสนบาทตามข่าวที่ได้มีการนำเสนอไปแล้วนั้น เกี่ยวกับเรื่องนี้ เมื่อวันที่ 18 พ.ย. ได้มีกระแสข่าวว่า "ครูวา" จะเข้าชี้แจงเรื่องที่เกิดขึ้นกับเจ้าหน้าที่ตำรวจ สภ.เมือง สมุทรปราการ ทำให้กองทัพนักข่าวมาตั้งหลกรอกันตั้งแต่ช่วงเช้าจนถึงเย็น แต่กลับปรากฏว่ายังไม่มีการเข้าพบตำรวจแต่อย่างใด ภายหลังมีการสอบถามทางโทรศัพท์ ซึ่งฝ่าย "ครูวา" เปิดเผยสั้น ๆ ว่า ขณะนี้ตนเองกำลังรักษาตัวอยู่กับหมอชาวบ้านแห่งหนึ่งในจังหวัดสระบุรี เนื่องจากตนเองป่วยเป็นงูสวัด ต้องใช้เวลารักษาตัวอีก 2-3 วัน พร้อมส่งภาพถ่ายมายืนยันว่าป่วยจริง หากอาการดีขึ้นแล้วจะเข้าพบตำรวจ สภ.เมืองสมุทรปราการแน่นอน ทั้งนี้ตนยืนยันว่าตนไม่ได้หลอกใคร ตนไม่ใช่แม่มณี 2 ตามที่โซเชียลตั้งฉายาให้ ตนไม่เคยหลอกว่าตนเป็นผู้หญิงแท้ ทุกคนรู้ว่าตนเป็นสาวสอง ตนไม่ได้หลอกทุกคนให้หลงเสน่หา เพื่อพาไปกินไปเที่ยว<br/><br/>ครูว่าเผยด้วยว่า อย่างกรณีนายเต๋อ ที่เลิกรากันเพราะนายเต๋อ ไปยุ่งเกี่ยวกับของไม่ดี (กัญชา) มีการทำร้ายร่างกายตน ถ้าถามตนเป็นสาวประเภทสองใครมารักก็ถือว่าเป็นสิ่งที่สุด ๆ แล้ว แต่นี้กลับมาทำร้ายร่างกาย ใครจะอยู่ด้วย ส่วนเรื่องสร้อยคอทองคำที่นายเต๋อบอกว่า ตนเอาไป 5 บาท ของนายเต๋อ 2 บาท ของพ่อนายเต๋อ 3 บาท ก็ไม่เป็นความจริง เขาโกหกถ้าเป็นความจริงทำไมเขาไม่แจ้งความจับตนตั้งแต่ตอนนั้น ส่วนเงินที่ตนจะไปผ่อนรถให้นายเต๋อ และไม่ได้เอาไปส่งค่างวดนั้น เพราะตนเอาเงินไปจ่ายค่าของ (กัญชา)ให้นายเต๋อ เพราะตนคิดว่ามันเป็นของไม่ดี ถ้าไม่เอาเงินไปจ่ายอาจจะเกิดอะไรขึ้นก็ได้ นายเต๋อ ไม่ได้ให้เงินตนเป็นก้อน หรือเปย์อะไรขนาดนั้น<br/><br/>ส่วนคุณเอ(นามสมมุติ) ที่ออกมาบอกว่าได้แต่งงานกันตนมีโอกาสได้คุยกันแล้ว ก็ยืนยันว่าไม่ได้หลอก และที่มีกรณีที่ตนไปหลอกแต่งงานกับหนุ่ม จ.ชุมพร นั้น ตนยืนยันว่าไม่เคยแต่งงานกับคนชุมพร ส่วนชุดข้าราชการที่ตนส่วนใส่นั้น เดิมทีตนเป็นครูโรงเรียนเอกชน ชุดครูที่ตนใช่เป็นเพียงสื่อที่ใช้ประกอบการเรียนการสอนเท่านั้น ในส่วนของนายแป้ง (นามสมมติ) พี่ที่เป็นเอารถจักรยานยนต์ไปคืนให้กับนายเบียร์ (นามสมมติ) นั้น เขาไม่มีส่วนเกี่ยวข้องในเรื่องนี้ เขาเป็นพี่ที่ตนเคารพนับถือ ตนแค่วานให้เขาเอารถจักรยานยนต์มาคืนให้นายเบียร์ (นามสมมติ) เท่านั้น<br/><br/>"...อะไรที่ ผิดขอยอมรับผิด แต่อะไรที่ฉันไม่ผิด ก็จะออกมาชี้แจ้งเร็ว ๆ นี้ ซึ่งทางเจ้าหน้าที่ตำรวจก็บอกว่าพร้อมเมื่อไหร่ก็ให้เข้ามาพบ ไม่ได้มีหมายเรียกอะไร เพราะมันไม่มีหลักฐานอะไร มันเป็นเพียงคำกล่าวอ้าง บางคนที่บอกว่าเป็นแฟนกัน ทั้งที่ยังไม่รู้จักกันเลยก็มี..." ครูวากล่าวทิ้งท้าย.<br/><br/><b><i>ข่าวที่เกี่ยวข้อง</i><br/><a href="https://www.dailynews.co.th/crime/742301">หนุ่มใหญ่ยืดอกรับ'ครูวา'แจ๋วจริง! ทำยอมหักดิบหย่าเมีย</a><br/><br/><a href="https://www.dailynews.co.th/regional/742239">"ครูวา"ยอมรับเบี้ยวค่างวดรถ อ้างเอาไปจ่ายค่ากัญชาก่อน</a></b></p>
    </article>
  </body>
</html>