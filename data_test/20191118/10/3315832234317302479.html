<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0c20b374871a88e6/litvinenco-despre-initiativele-sociale-anuntate-de-dodon-guvernul-sandu-a-lasat-bugetul-plin-cu-bani-iar-ei-doar-profita.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T10:24:06+00:00"/>
    <meta property="og:title" content="Litvinenco, despre inițiativele sociale anunțate de Dodon: Guvernul Sandu a lăsat bugetul plin cu bani, iar ei doar profită"/>
    <meta property="og:description" content="Majorările de plăți sociale anunțate astăzi cu mult fast de Igor Dodon reprezintă o dovadă clară că Guvernul condus de Maia Sandu a lăsat bugetul plin cu bani, comentează deputatul Blocului ACUM fracțiunea PAS, Sergiu Litvinenco."/>
  </head>
  <body>
    <article>
      <h1>Litvinenco, despre inițiativele sociale anunțate de Dodon: Guvernul Sandu a lăsat bugetul plin cu bani, iar ei doar profită</h1>
      <address><time datetime="2019-11-18T10:24:06+00:00">18 Nov 2019, 10:24</time> by <a rel="author">Jurnal.md</a></address>
      <p>
        <b><a href="http://jurnal.md/ro/news/bab4341c958cfb4e/pensionarii-vor-primi-un-ajutor-unic-de-700-de-lei-in-ajunul-sarbatorilor-de-iarna.html">Majorările de plăți sociale </a>anunțate astăzi cu mult fast de Igor Dodon reprezintă o dovadă clară că Guvernul condus de Maia Sandu a lăsat bugetul plin cu bani, comentează deputatul Blocului ACUM fracțiunea PAS, Sergiu Litvinenco.</b>
      </p>
      <p>„Dodon anunță șapte inițiative sociale – majorări de pensii, salarii, indemnizații, indexări etc. Bineînțeles că banii pentru toate aceste proiecte nu puteau fi „desenați” în acest weekend. Ei au fost aduși de Guvernul Maia Sandu. Este o dovadă clară că Guvernul Maia Sandu a lăsat bugetul plin cu bani, iar aceștia doar profită”, a menționat Litvinenco.</p>
      <p>„Asta încă o dată demonstrează că demiterea Guvernului Maia Sandu nu a fost determinată de „situația social și economică din țară” – că bani erau, toate aceste proiecte, dar și poate mai multe, erau implementate oricum –, ci exclusiv de teama de un procuror general independent care ar fi investigat fărădelegile lui Dodon și a camarilei sale politice”, a mai spus deputatul Blocului ACUM.</p>
      <p>Precizăm că astăzi dimineață, a avut loc o ședință de lucru comună a președintelui Igor Dodon, președintelui Parlamentului Zinaida Greceanîi și Prim-ministrului Ion Chicu. În cadrul întâlnirii, cei trei oficiali au stabilit agenda evenimentelor pentru săptămâna care urmează și au formulat 7 măsuri sociale care necesită a fi implementate imediat.</p>
    </article>
  </body>
</html>