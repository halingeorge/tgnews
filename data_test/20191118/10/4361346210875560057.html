<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/marian-cozma-gyilkosa-az-egyik-enyingi-ferfi-aki-prostituciora-kenyszeritett-egy-lanyt/186843"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-18T10:23:00+00:00"/>
    <meta property="og:title" content="Marian Cozma gyilkosa az egyik enyingi férfi, aki prostitúcióra kényszerített egy lányt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Marian Cozma gyilkosa az egyik enyingi férfi, aki prostitúcióra kényszerített egy lányt</mark>
      </h1>
      <address><time datetime="2019-11-18T10:23:00+00:00">18 Nov 2019, 10:23</time> by <a rel="author">Bors</a></address>
      <p>Mint arról korábban beszámoltunk <a href="http://www.borsonline.hu/aktualis/prostituciora-kenyszeritett-egy-not-egy-enyingi-ferfi-es-harom-tarsa/186838">a rendőrség nyomozást indított egy 37 éves enyingi férfi ellen, mert prostitúcióra kényszerített egy dunaújvárosi lányt</a>.</p>
      <figure>
        <img src="http://media.borsonline.hu/cikk/20/192442/big-lead/650x360/2026998_1617264-screen-shot-2018-08-15-at-205155.jpg"/>
      </figure>
      <p>A <a href="https://24.hu/belfold/2019/11/18/ujra-bortonbe-csuktak-sztojka-ivant-marian-cozma-egyik-gyilkosat/">24.hu</a> megtudta, hogy az egyik lekapcsolt férfi nem más mint a tavaly kiengedett Sztojka Iván volt, akit Marian Cozma meggyilkolása miatt 13 év börtönre ítélték, de tavaly nyáron harmadolták a büntetését, és 4 év 5 hónappal hamarabb kiengedték feltételesen – írja a portál.</p>
      <p>Az enyingi férfi három társával prostitúcióra kényszerített egy lányt, akitől bevételének jelentős részét elvette – írja a <a href="http://www.police.hu/hu/hirek-es-informaciok/legfrissebb-hireink/bunugyek/a-megalapozott-gyanu-kerites-es-kitartottsag">Police.hu</a>.</p>
      <p>A Készenléti Rendőrség Nemzeti Nyomozó Iroda (KR NNI) székesfehérvári osztálya bűnszervezetben, üzletszerűen elkövetett kerítés bűntett és kitartottság bűntett meglapozott gyanúja miatt folytat nyomozást a 37 éves S. I. enyingi lakos ellen. A férfi a nyomozás adatai szerint 2019 márciusától nyár végéig prostitúcióra bírt rá egy dunaújvárosi lányt, akitől a bevételét részben vagy egészben elvette, életvitelét abból fedezte.</p>
      <p>S. I. rendszeresen beszámoltatta a nőt a jövedelméről, amit vagy készpénzben vagy banki utalással kellett neki elküldenie. Ebben az általa beszervezett három bűntársa segítette, akik saját bankszámlájukról vették fel az oda utalt, prostitúcióval megkeresett pénzt, amit átadtak a 37 éves enyingi férfinak.</p>
      <figure>
        <iframe src="https://www.youtube.com/embed/qSG8kybgY3k" width="650" height="315" data-service="Youtube" scrolling="no"/>
      </figure>
      <p>A rendőrök S. I. és társai elfogására 2019. november 13-án hajnalra bűnügyi akciót szerveztek, amelynek alkalmával valamennyiüket intézkedés alá vonták. Az otthonaikban megtartott kutatásokon a rendőrök a bűncselekménnyel kapcsolatba hozható tárgyi bizonyítási eszközöket foglaltak le. Az enyingi férfit elfogását követően előállították és bűnszervezetben, üzletszerűen elkövetett kerítés és kitartottság megalapozott gyanúja miatt gyanúsítottként hallgatták ki, majd bűnügyi őrizetbe vették. A bíróság november 15-én elrendelte letartóztatását.</p>
      <p>A KR NNI székesfehérvári nyomozói bűnszervezetben, üzletszerűen bűnsegédként elkövetett kerítés és kitartottság megalapozott gyanúja miatt gyanúsítottként hallgatták ki a férfi társait is, akik az eljárás során szabadlábon védekeznek.</p>
    </article>
  </body>
</html>