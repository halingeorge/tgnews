<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109021-Kozmetici-bez-medicinsko-obrazovanie-indzektirat-botoks-i-hialuron"/>
    <meta property="og:site_name" content="Канал 3"/>
    <meta property="article:published_time" content="2019-11-18T10:05:00+00:00"/>
    <meta property="og:title" content="Козметици без медицинско образование инжектират ботокс и хиалурон"/>
    <meta property="og:description" content="Макар законът да не им забранява да предлагат такива услуги, въпросът е дали това е етично"/>
  </head>
  <body>
    <article>
      <h1>Козметици без медицинско образование инжектират ботокс и хиалурон</h1>
      <h2>Макар законът да не им забранява да предлагат такива услуги, въпросът е дали това е етично</h2>
      <address>
        <time datetime="2019-11-18T10:05:00+00:00">18 Nov 2019, 10:05</time>
      </address>
      <p>
        <b>Каква е цената на живота? И колко струва красотата? Цената ли е водеща при взимането на решение за това къде и при кого да се подложиш на козметична процедура? Отговорите на всички тези въпроси търси Тина Ивайлова в „Разследване” в „Неделята на NOVA”.</b>
      </p>
      <p>Оказва се, че има козметици, които слагат филъри и ботокс, въпреки че нямат медицинско образование. Макар законът да не им забранява да предлагат такива услуги, въпросът е дали това е етично, когато може да навреди на здравето на клиентите.</p>
      <p>Светила в естетичната медицина са категорични,  че това е недопустимо и крие сериозни рискове. Самите лекари признават, че 1/3 от пациентите им са именно хора с нежелани ефекти, получени заради непрофесионалисти.</p>
      <p><b><i>„Проблемът не е ,че ще правите естетични процедури, а че тези естетични процедури може да имат нежелани ефекти. Защото поставянето е само едната част, но втората, по-важната е, ако се случи нещо, дали ти да можеш да реагираш”</i></b>, коментира д-р Емил Бърдаров, специалист по дерматология и венерология. И допълва, че има дори ослепели след поставяне на ботокс хора.</p>
      <p>В страната ни, въпреки желанието на лекарите, все още не е утвърдено със закон филъри и ботокс да се поставят само от медицински лица. А това, че законът не го забранява, дава възможност на някои козметици спокойно да „бодат“ пациенти. С такава козметичка се срещна наше подставено лице след предварителна уговорка. На записа от скритата камера се вижда как жената предлага на клиентката да й постави не цяла, а половин ампула от определен филър. Казва, че други нейни клиентки – приятелки, винаги си разделяли една ампула.</p>
      <p><b><i>„Това за мен е абсолютно престъпление! Защото, когато работиш с филъри, за да бъдеш сигурен, че не си попаднал в съд, ти правиш аспирация . При тази аспирация може да попадне кръв от първия пациент и, ако първия пациент си ти, за теб е добре. Но, ако си втори и при първия е имало хепатит В или СПИН, то може да се заразиш”</i></b>, обяснява д-р Бърдаров.</p>
      <p>Заснетата със скрита камера козметичка твърди, че прави корекции на по-ниски цени от тези, които обявяват дерматолозите. Предлага на подставеното лице дори да оправи формата на носа й.</p>
      <p><b><i>„Ние, като тренери, препоръчваме на колегите да се захващат с носове, едва когато имат 6-7 години опит с филъри. Работата в областта на носа крие изключително големи рискове, защото съдовете там са свързани със съдовете на окото”,</i></b> обясни дерматологът д-р Радина Денкова.</p>
      <p>Д-р Бърдаров пък е категоричен, че дори запълването на бръчки с филъри трябва да става по определена програма, защото е необходимо познаване на процесите на стареене и как може да им се повлияе.</p>
      <p>Когато екипът на „Разследване” отиде да снима въпросната козметичка с явна камера, тя отрече да използва игли. Заяви, че слага хиалурон само с инжектор пен. Имала и сертификат за това.</p>
      <p>Още по темата за практиките на козметиците и за това как си набавят продуктите, с които работят, гледайте във видеото.</p>
      <p>А във втората част от разследването ще има разкази на жени, пострадали от това, че не са предпочели професионалист. </p>
      <related>
        <h4>Още по темата</h4>
        <a href="http://kanal3.bg/news/lifestyle/lubopitno/85565-Desi-Radeva%253A-Ne-razbiram-filosofiyata-na-botoksa"/>
        <a href="http://kanal3.bg/news/lifestyle/lubopitno/68765-Zaradi-botoks-otstraniha-kamili-ot-konkurs"/>
        <a href="http://kanal3.bg/news/lifestyle/lubopitno/51114-Eto-kak-SAMO-s-kozmetika-da-postignem-efekta-na-filar-i-botoks"/>
      </related>
    </article>
  </body>
</html>