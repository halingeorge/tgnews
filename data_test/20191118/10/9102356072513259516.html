<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/18/ugniagesiai-del-gresmes-kaledas-sutikti-be-atlyginimu-mitinguos-v-kudirkos-aiksteje/"/>
    <meta property="og:site_name" content="alkas.lt"/>
    <meta property="article:published_time" content="2019-11-18T10:51:00+00:00"/>
    <meta property="og:title" content="Ugniagesiai dėl grėsmės Kalėdas sutikti be atlyginimų mitinguos V. Kudirkos aikštėje"/>
    <meta property="og:description" content="Lapkričio 19 d. 11 val., savivaldybių ugniagesiai gelbėtojai rinksis į mitingą Vilniuje, Vinco Kudirkos aikštėje. Jų pagrindinis reikalavimas – užtikrinti tokį finansavimą, kad būtų įmanoma įgyvendinti Vyriausybės deleguotas funkcijas. Šiuo metu dėl netinkamo lėšų skyrimo savivaldybės ugniagesiai gruodį gali likti be darbo užmokesčio. Kitų metų finansavimo planai problemų ne tik nespręs, bet padidins."/>
  </head>
  <body>
    <article>
      <h1>Ugniagesiai dėl grėsmės Kalėdas sutikti be atlyginimų mitinguos V. Kudirkos aikštėje</h1>
      <address>
        <time datetime="2019-11-18T10:51:00+00:00">18 Nov 2019, 10:51</time>
      </address>
      <p>Lapkričio 19 d. 11 val., savivaldybių ugniagesiai gelbėtojai rinksis į mitingą Vilniuje, Vinco Kudirkos aikštėje. Jų pagrindinis reikalavimas – užtikrinti tokį finansavimą, kad būtų įmanoma įgyvendinti Vyriausybės deleguotas funkcijas. Šiuo metu dėl netinkamo lėšų skyrimo savivaldybės ugniagesiai gruodį gali likti be darbo užmokesčio. Kitų metų finansavimo planai problemų ne tik nespręs, bet padidins.</p>
      <p>Savivaldybių priešgaisrinės tarnybos dalyvauja gesinant apie pusę visų šalies gaisrų, t. y. jiems tenka 11000-13000 išvykimų per metus. Dažniausiai kaimuose ir atokiose Lietuvos vietovėse savivaldybių priešgaisrinės pajėgos pirmos atvyksta į gaisro ar nelaimės vietą. </p>
      <p>Lietuvos Respublikos Vyriausybės nutarimu reikalaujama, kad kiekvienoje savivaldybių ugniagesių komandoje prie automobilinės cisternos būtų priskirti ne mažiau kaip du ugniagesiai, dirbantys keturiomis pamainomis. Tačiau pagal suteiktą etatų skaičių užprogramuoti viršvalandžiai, kuriems apmokėti lėšų neskiriama.</p>
      <p>Pasirašytoje Nacionalinėje kolektyvinėje sutartyje 2020 m. buvo nustatyta 176 eurų bazinė alga. Tai 3 eurais daugiau nei 2019 m. Taip pat Vyriausybė įsipareigojo didinti ugniagesių gelbėtojų pareiginės algos koeficientą. Tai reiškia kur kas didesnes išlaidas nei dabar.</p>
      <p>„Ugniagesiams sunku tikėti tokiais pažadais, nes 2019 m. biudžete savivaldybės ugniagesių finansavimo poreikis buvo per 27 milijonus eurų, o skirta tik 24,769 milijono eurų. Dėl susidariusio deficito savivaldybių ugniagesiams nebus išmokėtas darbo užmokestis už 2019 m. gruodį. Minimalus 2020 m. biudžete savivaldybės ugniagesių finansavimo poreikis yra per 32 milijonus eurų, o planuojama skirti tik kiek daugiau nei 27 milijonus eurų. Akivaizdu – šių metų problemos persikels ir į kitus metus, o augančios skolos tik blogins bendrą situaciją“, – teigia Lietuvos teisėsaugos pareigūnų federacijos (LTPF) pirmininkė Loreta Soščekienė.</p>
      <p>Todėl rytoj Vinco Kudirkos aikštėje susirinkę savivaldybių ugniagesiai žada reikalauti: kad būtų užtikrintas tinkamas finansavimas ir  išmokėtas likęs 2019 metų atlygis; kad būtų skirtasi finansavimas užtikrinantis Nacionalinėje kolektyvinėje sutartyje sutartas darbo užmokestis savivaldybių ugniagesiams; kad būtų padidintas nustatytas ugniagesių skaičius komandoje, leidžiantis nesusidaryti darbo viršvalandžiams, kuriems apmokėti lėšų nepakanka.</p>
      <related>
        <h4>Susiję straipsniai:</h4>
        <a href="http://alkas.lt/2015/10/28/lietuvos-ugniagesiai-gelbetojai-tarp-stipriausiu-pasaulyje/"/>
        <a href="http://alkas.lt/2018/01/24/l-soscekiene-komisaro-pastangos-pudruotis-mundura-tik-augina-gresmes-lietuvai/"/>
        <a href="http://alkas.lt/2017/09/23/teisesaugos-pareigunai-netiki-probacijos-tarnybu-pertvarkos-sekme/"/>
        <a href="http://alkas.lt/2019/06/25/pareigunu-profesines-sajungos-g-nausedos-ir-partiju-praso-naujoje-vyriausybeje-pakeisti-e-misiuna/"/>
        <a href="http://alkas.lt/2016/10/20/policijos-pareigunai-policijos-departamenta-apskunde-tarptautinems-organizacijoms/"/>
      </related>
    </article>
  </body>
</html>