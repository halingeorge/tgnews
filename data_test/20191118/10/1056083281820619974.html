<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717577/%D8%B3%D8%B1%D8%AF%D8%A8%DB%8C%D8%B1-%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%A7%DB%8C%D9%85%D8%B2-%D8%AA%D8%B1%D8%A7%D9%85%D9%BE-%D8%AC%D8%A7%D9%86-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D8%B1%D8%A7-%D8%A8%D9%87-%D8%AE%D8%B7%D8%B1-%D9%85%DB%8C-%D8%A7%D9%86%D8%AF%D8%A7%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:05:23+00:00"/>
    <meta property="og:title" content="سردبیر نیویورک‌تایمز: ترامپ جان خبرنگاران را به خطر می‌اندازد"/>
    <meta property="og:description" content="سردبیر روزنامه نیویورک تایمز، دونالد ترامپ را متهم کرد که جان خبرنگارانش را با متهم کردن آنان به &quot;سوء استفاده شخصی و دشمن مردم&quot; خواندن آنان، در معرض خطر قرار داده است."/>
  </head>
  <body>
    <article>
      <h1>سردبیر نیویورک‌تایمز: ترامپ جان خبرنگاران را به خطر می‌اندازد</h1>
      <address><time datetime="2019-11-18T10:05:23+00:00">18 Nov 2019, 10:05</time> by <a rel="author">اکرم ترابی</a></address>
      <p>سردبیر روزنامه نیویورک تایمز، دونالد ترامپ را متهم کرد که جان خبرنگارانش را با متهم کردن آنان به "سوء استفاده شخصی و دشمن مردم" خواندن آنان، در معرض خطر قرار داده است.</p>
      <p>به گزارش ایسنا، دین باکت، سردبیر روزنامه نیویورک تایمز اظهار کرد، سابقه رییس‌جمهوری آمریکا در حمله لفظی به روزنامه‌نگاران همچون مگی هبرمن، خبرنگار سیاسی نیویورک تایمز "افتضاح" بوده و احتمال بروز پیامدهایی جدی را به دنبال داشته است.</p>
      <p>به گزارش روزنامه گاردین، وی افزود: به نظر من حملات شخصی او به خبرنگاران از جمله مگی بسیار افتضاح و بی‌سابقه بوده است. حمله به خبرنگاران با ذکر نامشان، جان آن‌ها را در خطر قرار می‌دهد. وقتی او نام خبرنگاران را بیان می‌کند و می‌گوید آن‌ها آمریکایی نیستند و دشمن مردم هستند، حمله‌ای هولناک علیه رسانه‌ها صورت می‌دهد.</p>
      <p>مدیر اتاق خبر نیویورک‌تایمز اظهار کرد، به‌رغم درخواست بسیاری از خوانندگان روزنامه‌اش و برخی از کارکنانش برای اتخاد رویکردی انتقادآمیزتر علیه ترامپ، شغلش "پوشش خبری سراسر جهان با کنجکاوی بسیار زیاد" است نه اقدام علیه رییس‌جمهوری. او در پاسخ به سوالی درباره احتمال نژادپرست بودن دونالد ترامپ گفت: نمی‌دانم. به نظر من دونالد ترامپ اظهاراتی را بیان می‌کند که به لحاظ نژادی ایجاد تفرقه می‌کنند. این مساله کمی متفاوت است. من در ذهن او نیستم که بدانم.</p>
      <p>باکت که نخستین آمریکایی سیاهپوستی است که سردبیری نیویورک تایمز را بر عهده داشته اظهار کرد، علاقه‌ای ندارد که به خبرنگارانش اجازه دهد رییس‌جمهوری را ارزش‌داوری کنند. او در این باره گفت: به عنوان سیاهپوستی که در جنوب آمریکا (جایی که تفکرات نژادپرستانه‌ شدیدتر است) بزرگ شده به شما می‌گویم که در قدرتمندترین متنی که تاکنون درباره مسائل نژادی دیده‌ام، از کلمه "نژادپرست" استفاده نشده بود، بلکه تنها به نقل قول از مردم پرداخته و جهانی که در آن زندگی می‌کنند را توصیف کرده و قضاوت را بر عهده مخاطب قرار داده بود و قضاوت مخاطب از این مطلب کاملا روشن بود. به نظر من این روش مناسب برای نوشتن درباره دونالد ترامپ و هر فرد دیگری است.</p>
      <p>این خبرنگار کهنه‌کار در ادامه صحبت‌هایش افزود، "در این که ترامپ با زنان مشکل دارد سوالی نیست" اما او را فردی که تبعیض جنسیتی قائل می‌شود، ننامید. وی ادامه داد، شباهت‌های بوریس جانسون، نخست‌وزیر انگلیس با ترامپ را به رسمیت می‌شناسد و درباره آینده صنعت رسانه ابراز نگرانی کرد.</p>
      <p>سردبیر نیویورک تایمز گفت: به نظر من کار ما پوشش خبری جهان با کنجکاوی بسیار است و باید مردمی را که به دونالد ترامپ رای داده‌اند و دلیل رای آنان را درک کنیم. فکر می‌کنم برخی از خوانندگان از ما می‌خواهند این افراد را نادیده بگیریم اما به نظر من این نوع پوشش خبری با درک افراد جامعه همراه نیست.</p>
      <p>باکت که سال ۱۹۸۸ برنده جایزه پولیتزر برای روزنامه‌نگاری تحقیقی شد، همچنین درباره موضع‌گیری به نفع نامزدهای دموکرات چپگرا مانند الیزابت وارن و برنی سندرز، نامزدهای دموکرات انتخابات ۲۰۲۰ هشدار داد و گفت، اگر نیویورک تایمز به طور علنی به نفع برخی سیاستمداران موضع‌گیری کند، موقعیت فعلی خود را از دست خواهد داد. باکت گفت: آنان احتمالا خواستار یک نیویورک‌ تایمز سیاسی‌تر هستند اما امیدوارم به مرور متوجه شوند که یک نیویورک تایمز بی‌طرف قدرت و ماندگاری بیشتری دارد.</p>
      <p>وی تاکید کرد، انجام تحقیقاتی مانند تحقیقات درباره مالیات دونالد ترامپ تاثیر بیشتری نسبت به نگارش مطالب جانبدارانه خواهد داشت. باکت اظهار کرد، شباهت‌هایی میان مساله ترامپ و بریگزیت وجود دارد و از جمله آن‌ها این است که رسانه‌ها نتوانسته‌اند متوجه شوند که چه چیزی رای‌دهندگان را به رای دادن به نفع هر دوی آن‌ها سوق داده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/97120200653/%D8%AA%D8%B1%D8%A7%D9%85%D9%BE-%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%A7%DB%8C%D9%85%D8%B2-%D8%B1%D8%A7-%D8%AF%D8%B4%D9%85%D9%86-%D9%85%D8%B1%D8%AF%D9%85-%D8%AF%D8%A7%D9%86%D8%B3%D8%AA"/>
        <a href="https://www.isna.ir/news/98072216749/%D8%AA%D8%B1%D8%A7%D9%85%D9%BE-%D8%A7%D8%B2-%D9%81%D8%A7%DA%A9%D8%B3-%D9%86%DB%8C%D9%88%D8%B2-%D8%B4%DA%A9%D8%A7%DB%8C%D8%AA-%DA%A9%D8%B1%D8%AF"/>
        <a href="https://www.isna.ir/news/98063115250/%D8%A7%D9%86%D8%AA%D9%82%D8%A7%D8%AF-%D8%AA%D8%B1%D8%A7%D9%85%D9%BE-%D8%A8%D9%87-%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%A7%DB%8C%D9%85%D8%B2-%D9%88-%D9%88%D8%A7%D8%B4%D9%86%DA%AF%D8%AA%D9%86-%D9%BE%D8%B3%D8%AA-%DA%A9%D8%A7%D9%85%D9%84%D8%A7-%D8%AF%DB%8C%D9%88%D8%A7%D9%86%D9%87-%D8%B4%D8%AF%D9%87-%D8%A7%D9%86%D8%AF"/>
        <a href="https://www.isna.ir/news/98032813141/%D8%AA%D8%B1%D8%A7%D9%85%D9%BE-%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%A7%DB%8C%D9%85%D8%B2-%D9%85%D9%86%D8%A7%D8%A8%D8%B9-%DA%AF%D8%B2%D8%A7%D8%B1%D8%B4-%D8%AD%D9%85%D9%84%D8%A7%D8%AA-%D8%B3%D8%A7%DB%8C%D8%A8%D8%B1%DB%8C-%D8%A8%D9%87-%D8%B1%D9%88%D8%B3%DB%8C%D9%87-%D8%B1%D8%A7-%D8%B9%D9%84%D9%86%DB%8C"/>
        <a href="https://www.isna.ir/news/98032611753/%D8%AA%D8%B1%D8%A7%D9%85%D9%BE-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D8%AE%D8%A8%D8%B1%DB%8C-%D9%81%D8%A7%D8%B3%D8%AF-%D8%A2%D9%85%D8%B1%DB%8C%DA%A9%D8%A7-%D8%AF%D8%B4%D9%85%D9%86-%D9%85%D8%B1%D8%AF%D9%85-%D9%87%D8%B3%D8%AA%D9%86%D8%AF"/>
      </related>
    </article>
  </body>
</html>