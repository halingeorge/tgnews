<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skolen-ba-elevene-klappe-for-vedum/71831589"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T10:20:44+00:00"/>
    <meta property="og:title" content="Skolen ba elevene klappe for Vedum"/>
    <meta property="og:description" content="- Politisk sensur, sier Aleksander Sund i Rød Ungdom."/>
  </head>
  <body>
    <article>
      <h1>Skolen ba elevene klappe for Vedum</h1>
      <h2>- Politisk sensur, sier Aleksander Sund i Rød Ungdom.</h2>
      <address><time datetime="2019-11-18T10:20:44+00:00">18 Nov 2019, 10:20</time> by <a rel="author">Angelica Hagen</a></address>
      <p>Fredag besøkte Sentepartiets Trygve Slagsvold Vedum Brønnøysund videregående skole.</p>
      <p>I den forbindelse ønsket skolen en markering for å prøve å bevare fagene teknikk- og industriell produksjon, og restaurant- og matfag, som fylkesrådet ønsker å legge ned.</p>
      <p>Senterpartiet sitter i fylkesrådet, sammen med Arbeiderpartiet, SV og KrF.</p>
      <p>
        <b>I forkant av besøket fra Vedum gikk det ut en SMS fra skolens </b>
        <b>offisielle meldingskanal, transponder. Meldingen</b>
        <b> har fått flere til å reagere.</b>
      </p>
      <p>«VIKTIG: Han er en av våre støttespillere, så han skal vi heie på og klappe inn. Ingen buing. Dette er kjempeviktig. Lykke til!» sto det i SMS-en fra skolen, som Dagbladet har fått tilgang til.</p>
      <p>Det var <a href="https://www.banett.no/pluss/2019/11/17/BVS-elev-Vi-fikk-ordre-om-%C3%A5-gi-Vedum-heltemottakelse-20414101.ece">Brønnøysunds Avis</a> som omtalte saken først.</p>
      <h3>- Politisk sensur</h3>
      <p>Aleksander Sund i Rød Ungdom, og elev ved skolen, reagerer. Han har i<a href="https://www.banett.no/nyheter/2019/11/17/Er-alle-helt-klar-over-at-vi-er-i-2019-n%C3%A5-20414182.ece"> et innlegg i Brønnøysunds Avis </a>kalt SMS-en fra skolen politisk sensur.</p>
      <p><b>- De bør vite at de ikke kan holde på sånn. Jeg hadde planer om å lage en plakat som ikke var Sp-vennlig. Så fikk vi beskjed om at vi måtte vise han støtte fordi han kan redde linjene.</b> <b>Da måtte planene endres</b><b>, sier han til Dagbladet.</b></p>
      <p>Ifølge Sund var det flere elever ved skolen som reagerte.</p>
      <p>- Flere medelever har sagt at det var rart av skolen å sende ut en slik melding.</p>
      <figure>
        <img src="https://dbstatic.no/71832095.jpg?imageId=71832095&amp;width=1024&amp;height=615"/>
        <figcaption><b>REAGERER:</b> Aleksander Sund og Thina Johanne Nordfjellmark i Rødt reagerer. Foto: Jan Kenneth Aarsund Vis mer</figcaption>
      </figure>
      <p>Rødt er blant partiene som ønsker å bevare fagene. Leder Thina Johanne Nordfjellmark i Rødt Sømna reagerer også på SMS-en.</p>
      <p>- Det er horribelt at en skole, styrt av fylkeskommunen, skal sende ut en transpondermelding til elevene om at de skal oppføre seg fint. Det endte med at Brønnøysunds Avis lagde sak på at Vedum fikk heltemottagelse under besøket. Men det var jo planlagt. Det er falskt, sier hun.</p>
      <p>
        <b>- Det er vanvittig at ungdommene ikke får vise sine meninger om et parti som sitter i fylkesrådet, legger hun til.</b>
      </p>
      <h3>Skolen beklager</h3>
      <p>Rektor Sylvi Halseth sier til Dagbladet at dette er en uheldig sak.</p>
      <p>- Jeg beklager at meldinga kunne oppfattes som politisk sensur. Det er viktig å få presisere at intensjonen med meldinga var at elever som ønsket å engasjere seg, skulle få mulighet til det. Samtidig er deler av meldinga uheldig. Det er opp til den enkelte elev og andre å gjøre seg opp ei mening om hvem som er støttespillere eller ikke. Det med buing kontra klapping, omhandlet nok at Vedum skulle være en lunsjgjest, og vi ønsker våre gjester velkommen, sier hun.</p>
    </article>
  </body>
</html>