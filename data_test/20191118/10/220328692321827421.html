<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/falshivi-bio-produkti-zalivat-pazara-ni-407026.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T10:08:37+00:00"/>
    <meta property="og:title" content="Фалшиви био продукти заливат пазара ни"/>
    <meta property="og:description" content="От 63 проби, 14 показват наличие на неразрешени вещества дори за традиционното земеделие"/>
  </head>
  <body>
    <article>
      <h1>Фалшиви био продукти заливат пазара ни</h1>
      <address>
        <time datetime="2019-11-18T10:08:37+00:00">18 Nov 2019, 10:08</time>
      </address>
      <p>Фалшиви био продукти откри проверка на Министерството на земеделието. След сигналите са взети проби за торове и пестициди директно от нивите на регистрирани екопроизводители, съобщава NOVA.</p>
      <p>От 63 проби, 14 показват наличие на неразрешени вещества дори за традиционното земеделие. Сигналите са предимно за култури като рапица, кориандър и пшеница. За да се наричат едни продукти био, не трябва да са използвани пестициди, химични торове и генно-модефицирани организми.</p>
      <p>Продукти с надписи „еко”, „био” и „органик” откриваме вече в почти всички магазини. Когато пазарува „чиста” храна за трапезата обаче потребителят Биляна Иванова винаги има едно на ум. „Като видим „еко” или „био, сме по-склонни да го купим, защото мислим, че е по-здравословно. Но когато видя, че нещо е много красиво, много лъскаво и няма никакви дефекти, започвам да се съмнявам как точно е отглеждано“, споделя тя.</p>
      <p>Гаранция, че един продукт е био ни дава зеленото листо, което намираме върху опаковката на продукта. Както и номера на контролиращото лице – директно под него. Това е гаранция в целия ЕС, че стоката е под контрол и е сертифицирана като биологична. У нас за това дали продуктите са био следи Агенцията по храните.</p>
      <p>„Тази година, при извършване на проверка в търговската мрежа, е установено предлагането на студен чай като биологичен, а всъщност той не е бил такъв. И причината е, че търговецът няма сключен договор с контролиращо лице“, заяви Румяна Йорданова от Агенцията по храните.</p>
      <p>Контролът започва именно от така наречените сертифициращи органи – частни фирми, които издават разрешителните на биопроизводителите. За България те са 14. Контролът върху тях пък се извършва от Министерство на земеделието. За първа година проверките са много повече, а освен на случаен принцип, се извършват и след анализ на риска на производителите. </p>
      <p>„Тази нова система на контрол може да гарантира в голяма степен доверия по оста производител-потребител“, поясни зам.-министърът на зедемелието Чавдар Маринов. </p>
      <p>Как да се храним лесно, евтино и здравословно?</p>
      <p>Последните проверки на Министерството на земеделието са на терен – директно на нивата. Проверени са 56 производители от цялата страна, които са обявили, че произвеждат био култури. Всяка пета проба се оказва „замърсена”.</p>
      <p>„Използват се препарати за растителна защита, които са забранени. В риск анализа влязоха рискови култури като рапица, кориандър и резене, които е трудно да се отглеждат по биологичен способ“, поясни Маринов. </p>
      <p>Био храните можем да разпознаем не само по етикета, но и по външния вид, смятат и производители, и потребители. </p>
      <p>„Много лесно в магазина мога да разгранича тези фалшиви домати, които имат вкус на пластмаса, не и на домат. И обикновено гледам да пазарувам неща, които изглеждат по-реалистични за сезона си“, коментира Биляна Иванова. </p>
    </article>
  </body>
</html>