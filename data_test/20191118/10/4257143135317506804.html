<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/18/pattanasig-feszult-a-helyzet-hongkongban"/>
    <meta property="og:site_name" content="infostart"/>
    <meta property="article:published_time" content="2019-11-18T10:12:49+00:00"/>
    <meta property="og:title" content="Pattanásig feszült a helyzet Hongkongban"/>
    <meta property="og:description" content="A rendőrség arra figyelmeztette a tüntetőket, hogy a Molotov-koktélokra éles lőszer lehet a válasz."/>
  </head>
  <body>
    <article>
      <h1>Pattanásig feszült a helyzet Hongkongban</h1>
      <address><time datetime="2019-11-18T10:12:49+00:00">18 Nov 2019, 10:12</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/tudositoink/2019/11/18/hongkong-a-raptorok-sem-birtak-a-diaklazadokkal-kepek"/>
      </related>
      <h3>A rendőrség arra figyelmeztette a tüntetőket, hogy a Molotov-koktélokra éles lőszer lehet a válasz.</h3>
      <p>Patthelyzet alakult ki a rendőrök és a velük szemben felsorakozott, több száz tüntető között a Hongkongi Műszaki Egyetemnél, ahol több mint egy napja tartanak a minden eddiginél súlyosabb összecsapások.</p>
      <p>A tiltakozók egy része a rendőrségi felszólítás ellenére az egyetem kampuszán maradt, és a hatóságok távoltartására tüzet gyújtottak a bejáratnál.</p>
      <blockquote>A rendőrök hétfő hajnalban benyomultak az egyetem területére, és néhány demonstrálót őrizetbe vettek.</blockquote>
      <p>Néhány órával később a tüntetők megkísérelték tömegesen elhagyni a kampuszt, mire a rendőrök könnygázzal szorították vissza őket, így végül csak néhány embernek sikerült elmenekülnie, míg a többség visszavonulásra kényszerült.</p>
      <p>Vasárnap este a rendőrség mindenkit arra szólított fel, hogy hagyják el az egyetem területét, ellenkező esetben ugyanis "zavargásban vesznek részt". Bejelentették továbbá:</p>
      <p>
        <mark>éles lőszert fognak használni abban az esetben, ha a tiltakozók ismét a rendőrökre támadnak.</mark>
      </p>
      <p>Azokat, akik a felszólítás követően elhagyták a kampuszt, a helyszínen őrizetbe vették. Vasárnap reggeltől hétfő reggelig összesen 38 embert láttak el a megmozdulásokban szerzett sebesülések miatt, közülük öt ember állapota súlyos.</p>
      <p>Vu Csien, a kínai védelmi minisztérium szóvivője hétfőn Bangkokban úgy nyilatkozott: az erőszak megfékezése és a rend helyreállítása a legsürgetőbb feladatok Hongkong számára. A szóvivő elmondta: a kínai hadsereg hongkongi helyőrsége képes a nemzetbiztonság, a fejlődési érdekek, illetve Hongkong hosszú távú virágzásának és stabilitásának megóvására. Hozzátette: a város lakossága örömmel fogadta, hogy szombaton a kínai katonák segítettek eltakarítani a tüntetők által felállított úttorlaszokat és a törmelékeket.</p>
      <p>Az oktatási hivatal keddre is tanítási szünetet hirdetett, de kilátásba helyezte, hogy az általános és középiskolák akár már szerdán újra kinyithatnak, az óvodák azonban a hétvégéig szüneteltetik a működésüket.</p>
      <blockquote>A hongkongi legfelsőbb bíróság mindeközben hétfőn alkotmányellenesnek minősítette a demonstrációkon a maszkok viselését tiltó, október 5-én hatályba lépett törvényt.</blockquote>
      <p>A törvény ellen 25 demokratapárti törvényhozó nyújtott be felülvizsgálati kérvényt. A bírák szerint a rendelkezés indokoltatlanul és túlzott mértékben korlátozza az alapjogokat, ezért nem egyeztethető össze a különleges közigazgatású terület alaptörvényével.</p>
      <p>
        <i>Nyitókép: MTI/EPA/Jerome Favre</i>
      </p>
    </article>
  </body>
</html>