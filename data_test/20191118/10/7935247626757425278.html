<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/rusya-abdnin-bosalttigi-bir-usse-daha-yerlesti-215420h.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T10:18:50+00:00"/>
    <meta property="og:title" content="Rusya ABD'nin boşalttığı bir üsse daha yerleşti"/>
    <meta property="og:description" content="Rusya, ABD'nin Suriye'de Fırat Nehri üzerindeki Tişrin Barajı'nda boşalttığı üsse yerleşti. Üsteki devir teslimin Rus bayrağı ve terör örgütü YPG/PKK flamasıyla yapılması dikkati çekti."/>
  </head>
  <body>
    <article>
      <h1>Rusya ABD'nin boşalttığı bir üsse daha yerleşti</h1>
      <h2>Rusya, ABD'nin Suriye'de Fırat Nehri üzerindeki Tişrin Barajı'nda boşalttığı üsse yerleşti. Üsteki devir teslimin Rus bayrağı ve terör örgütü YPG/PKK flamasıyla yapılması dikkati çekti.</h2>
      <address>
        <time datetime="2019-11-18T10:18:50+00:00">18 Nov 2019, 10:18</time>
      </address>
      <p>AA'nın elde ettiği görüntülere göre, Rus bayraklı askeri konvoy Fırat Nehri üzerindeki barajda kurulu üsse girdi.</p>
      <p>Bir Rus komutanın, terör örgütü YPG/PKK mensubu Şervan Derviş ile yan yana konuşma yapmasının ardından üssün devir teslimi gerçekleştirildi.</p>
      <p>Bu esnada, Rus komutan ve söz konusu teröristin, Rusya bayrağı ve örgüt flamasını değiş tokuş etmesi dikkati çekti.</p>
      <p>
        <b>Rusya, geçen hafta Sırrin ve Sebit üslerine konuşlanmıştı</b>
      </p>
      <p>Rusya, geçen hafta da Fırat Nehri'nin doğusundaki Aynularab ilçesinde ABD'nin boşalttığı Sırrin ve Sebit üslerine konuşlanmıştı.</p>
      <p>Fırat Nehri'nin batı yakasındaki Tişrin Barajı, 27 Aralık 2015'te ABD desteğiyle YPG/PKK'nın eline geçmişti.</p>
      <p>Baraj, terör örgütünün Fırat'ın batısında işgal ettiği ilk nokta olmuştu. ABD, Ocak 2016'da barajda üs kurmuştu.</p>
      <p>
        <b>Kamışlı havaalanının yakınında genişletme faaliyeti</b>
      </p>
      <p>Bu arada, Rusya'nın Suriye'nin kuzeydoğusunda rejim kontrolündeki Kamışlı havaalanının yakınında kullandığı bir binanın çevresini genişlettiği öğrenildi.</p>
      <p>20 kadar Rus askeri danışman, onlarca asker ve zırhlı araçla önceki gün bölgeye intikal etti.</p>
    </article>
  </body>
</html>