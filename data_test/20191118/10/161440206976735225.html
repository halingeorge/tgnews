<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/oristano-provincia/2019/11/18/rischia-di-soffocare-a-scuola-bimba-salvata-dalla-maestra-a-villa-136-954034.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T10:52:27+00:00"/>
    <meta property="og:title" content="Rischia di soffocare a scuola, bimba salvata dalla maestra a Villa Sant'Antonio"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">grande paura</h6>
      <h1>Rischia di soffocare a scuola, bimba salvata dalla maestra a Villa Sant'Antonio</h1>
      <h2>L'episodio è avvenuto alla scuola primaria</h2>
      <address>
        <time datetime="2019-11-18T10:52:27+00:00">18 Nov 2019, 10:52</time>
      </address>
      <p>Sono stati attimi drammatici quelli vissuti questa mattina alla scuola primaria di Villa Sant'Antonio, dove una bimba ha rischiato di soffocare.</p>
      <p>A raccontarlo, a Unionesarda.it, è la mamma della piccola.</p>
      <p>"Erano da poco passate le 10 di questa mattina quando ho ricevuto una telefonata dall'istituto. All'altro capo - spiega la donna, di cui non forniamo le generalità a tutela della figlia minore - c'era il bidello che mi ha passato mia figlia, che ha sette anni. Era in lacrime, non riusciva a dire nulla".</p>
      <p>A quel punto hanno fatto parlare la mamma con una delle maestre, che ha riferito quanto accaduto.</p>
      <p>"In classe c'era un compleanno e i bambini avevano portato le caramelle. È stato un attimo e alla mia bambina la caramella è andata di traverso. La maestra Stefania ha agito immediatamente e le ha praticato la manovra di Heimlich, immagino abbia fatto un corso, riuscendo subito a liberare le vie respiratorie".</p>
      <p>La mamma ha raggiunto la scuola: "Quando ho visto mia figlia tranquilla mi sono calmata anche io, la maestra mi ha abbracciata più volte: 'Va tutto bene', continuava a ripetermi".</p>
      <p>"L'esperienza è stata bruttissima, ma mai potrò ringraziare abbastanza Stefania per quanto ha fatto e per aver salvato mia figlia", conclude la mamma ancora molto emozionata.</p>
      <p>
        <b>Sabrina </b>
        <b>Schiesaro</b>
      </p>
      <p>(Unioneonline)</p>
    </article>
  </body>
</html>