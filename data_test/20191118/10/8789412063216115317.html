<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/tato-aplikace-vam-pomuze-zjistit-jestli-byl-vas-iphone-hacknuty/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-18T10:15:39+00:00"/>
    <meta property="og:title" content="Tato aplikace vám pomůže zjistit, jestli byl váš iPhone hacknutý"/>
    <meta property="og:description" content="Operační systém iOS není pro hackery příliš snadným cílem, to ale neznamená, že je vůči útokům stoprocentně odolný. Zjistit, zda se náhodou i vaše iOS zařízení nestalo terčem útočníků, může být někdy těžké, a toto odhalení mnohdy ztěžuje samotný Apple svými bezpečnostními opatřeními."/>
  </head>
  <body>
    <article>
      <h1>Tato aplikace vám pomůže zjistit, jestli byl váš iPhone hacknutý</h1>
      <address><time datetime="2019-11-18T10:15:39+00:00">18 Nov 2019, 10:15</time> by <a rel="author">Amaya Tomanová</a></address>
      <p>Operační systém iOS není pro hackery příliš snadným cílem, to ale neznamená, že je vůči útokům stoprocentně odolný. Zjistit, zda se náhodou i vaše iOS zařízení nestalo terčem útočníků, může být někdy těžké, a toto odhalení mnohdy ztěžuje samotný Apple svými bezpečnostními opatřeními.</p>
      <related>
        <a href="https://jablickar.cz/chyby-v-ios-umoznily-hacknout-iphone-jen-pres-webovou-stranku-namisto-applu-je-odhalil-google/"/>
      </related>
      <p>Vývojářům ze společnosti Trail of Bits se ale podařilo vyvinout bezpečnostní aplikaci iVerify. Ta je již <a href="https://apps.apple.com/us/app/iverify/id1466120520">dostupná v App Store za 129 korun</a> a slibuje uživatelům, že jim pomůže detekovat případné napadení jejich iPhonu nebo iPadu. Aplikace pracuje na principu detekce jevů, které obvykle takové napadení doprovázejí.</p>
      <p>Nicméně iVerify neumí odstranit následky či škodlivý software. Zdánlivá „bezmocnost“ aplikace není chybou jejích tvůrců – bezpečnostní nastavení Applu zabraňují aplikacím, aby spolu mohly určitým způsobem komunikovat, proto si iVerify musí k detekci hacku najít jiné cesty.</p>
      <slideshow>
        <figure>
          <img src="https://jablickar.cz/wp-content/uploads/2019/11/IMG_1586.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/IMG_1587.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/IMG_1588.jpeg"/>
        </figure>
      </slideshow>
      <p>V případě, že aplikace detekuje potenciální útok, odešle uživateli příslušné upozornění a zároveň vytvoří personalizovanou URL s podrobnostmi o tom, k jaké anomálii nebo útoku vlastně došlo. Zároveň odešle společnosti Trail of Bits zprávu a uživateli poskytne potřebné instrukce, kterými je zapotřebí se řídit. Kromě detekce slouží iVerify také jako informativní a vzdělávací aplikace. Uživatelům poskytuje doporučení ohledně vylepšení soukromí, rady ohledně dvoufaktorového ověření nebo používání VPN.</p>
      <p>iVerify určitě není zbytečnou aplikací. Počet případů, kdy došlo k napadení iOS zařízení nebo zneužití chyb v systému, narůstá. V červenci objevili výzkumní experti Projectu Zero od Googlu hned několik chyb v aplikaci iMessage, které umožňovaly potenciálním útočníkům převzít kontrolu nad některými funkcemi v systému.</p>
      <p>Zároveň to ale neznamená, že by se iOS stal najednou nebezpečným a nespolehlivým operačním systémem. Apple si dává na bezpečnosti stále velmi záležet a nastavuje v App Store poměrně přísná pravidla. Stejně jako v řadě jiných oblastí ale platí, že největší potenciální riziko představuje samotný uživatel, respektive jeho případné neopatrné chování.</p>
      <figure>
        <img src="https://jablickar.cz/wp-content/uploads/2019/11/iVerify-fb.jpg"/>
      </figure>
    </article>
  </body>
</html>