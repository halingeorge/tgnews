<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/deals/yahoo-japan-i-line-slivat-biznesite-si-v-nov-onlayn-gigant.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T10:23:39+00:00"/>
    <meta property="og:title" content="Yahoo Japan и Line сливат бизнесите си в нов онлайн гигант"/>
    <meta property="og:description" content="SoftBank иска лидерска позиция в местния онлайн пазар с плащания, търговия на дребно, реклама и други мобилни услуги"/>
  </head>
  <body>
    <article>
      <h1>Yahoo Japan и Line сливат бизнесите си в нов онлайн гигант</h1>
      <address>
        <time datetime="2019-11-18T10:23:39+00:00">18 Nov 2019, 10:23</time>
      </address>
      <p>Онлайн услугите на Yahoo Japan и Line се сливат.</p>
      <p>Yahoo Japan е най-голямата японска търсачка, като също така има филиали за електронната търговия и онлайн банкиране. Line пък е най-използваното приложение за изпращане на съобщения в страната, като също така е популярно в Югоизточна Азия и Тайван.</p>
      <p>Сливането ще помогне на компаниите да се конкурират с другите онлайн гиганти на Япония, коментират експерти.</p>
      <p>Според анализатора Сейджиро Такешита от Университета в Шидзуока Yahoo Japan отдавна вече предлага разнообразна гама от услуги, което е печелившо, но все пак изостава от своите конкуренти.</p>
      <p>"Това ще бъде много голямо главоболие и в същото време заплаха за големи играчи като ", коментира той за BBC.</p>
      <p>Докато Google е преобладаващата търсачка в САЩ и Европа, Yahoo остава най-популярната такава в Япония - повече от 50 милиона души посещават уебсайта на Yahoo Japan всеки месец. В същото време компанията вече не е свързана със своя съименник от САЩ (Yahoo), който продаде останалия си дял през 2018 година.</p>
      <p>Line е собственост на южнокорейската компания Naver и има приблизително 80 милиона потребители в Япония и още толкова в Югоизточна Азия и Тайван. Самото приложение е може би най-известно с карикатурните си стикери - функция, която с времето конкурентите му също възприеха.</p>
      <p>През последните години конгломератът SoftBank, който стои зад Yahoo Japan, залага милиарди долари на предимно азиатски технологични компании, като този ход е поредният такъв, и има за цел доминация не само на японския пазар, а и влияние в континентална Азия.</p>
      <p>Според анализатори сделката има потенциал да превърне новото обединение в доминиращ играч на пазара на плащания в Япония. SoftBank вече има собствена платежна услуга - PayPay, а с тази сделка гигантът ще привлече и Linepay, който се използва от много от конкурентите му. Такешита вижда в това рязка промяна на играта в плащанията, която ще доведе и до много проблеми.</p>
      <p>Освен в плащанията ходът ще създаде и нов голям играч в сферата на търговията на дребно, рекламата и други мобилни услуги, включително съобщенията.</p>
      <p>Комбинирани продажбите на компаниите биха били най-големите сред японските онлайн бизнес оператори, надминавайки Rakuten, пише местната информационна агенция Kyodo, цитираната от Associated Press.</p>
      <p>Очаква се финансовите подробности около сделката да станат ясни през месец декември.</p>
      <p>Новата компания ще се стреми да отговори на социалните нужди на Япония като свиващото се работническо население и природни бедствия, се посочва в съобщение на SoftBank. Социалните и индустриални условия, които ни заобикалят, се променят драстично и ежедневно в световен мащаб, като Япония трябва да навакса в това отношение, а сближаването може да помогне много, пише още в съобщението.</p>
    </article>
  </body>
</html>