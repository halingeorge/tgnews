<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/voronchenko-pro-povernennya-ukrayinskih-korabliv-vse-zgidno-planu-329999_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T10:28:00+00:00"/>
    <meta property="og:title" content="Воронченко про повернення українських кораблів: &quot;Все згідно плану&quot;"/>
    <meta property="og:description" content="Передача захоплених Росією катерів і буксиру має відбутися сьогодні у нейтральних водах Чорного моря."/>
  </head>
  <body>
    <article>
      <h1>Воронченко про повернення українських кораблів: "Все згідно плану"</h1>
      <h2>Передача захоплених Росією катерів і буксиру має відбутися сьогодні у нейтральних водах Чорного моря.</h2>
      <address>
        <time datetime="2019-11-18T10:28:00+00:00">18 Nov 2019, 10:28</time>
      </address>
      <p><b><a href="https://dt.ua/UKRAINE/rosiya-viznachilasya-z-datoyu-peredachi-zahoplenih-ukrayinskih-korabliv-329965_.html">Повернення Україні катерів і рейдового  буксиру, захоплених Росією</a></b> торік поблизу Керченської протоки, відбувається за планом, повідомив у коментарі "<a href="https://www.unn.com.ua/uk/news/1836354-povernennya-ukrayini-zakhoplenikh-rf-suden-yde-za-planom-voronchenko">УНН</a>" командувач Військово-морських сил ЗСУ адмірал Ігор Воронченко.</p>
      <p>"Іде процес. Офіцери знаходяться у точці, про яку казали. Все згідно плану", - наголосив командувач ВМС.</p>
      <p>Зазначимо, напередодні українські військові кораблі вивели з акваторії окупованої Росією Керчі. Першим від причалу Керченського морвокзалу відійшов буксир "Яни Капу", за ним – броньовані артилерійські катери "Бердянськ" і "Нікополь".</p>
      <p>Кораблі у супроводі російських прикордонників буксирують через Керченську протоку до нейтральних вод у Чорному морі, де сьогодні мають передати Україні.</p>
      <p>На них вже чекають українські буксири "Титан" і "Гайдамака" та пошуково-рятувальний корабель "Сапфір", які доправлять судна до порту Одеси.</p>
      <p><b><a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html">Перед виведенням кораблів із Керчі російські окупанти проводили на них ремонтні роботи</a></b>, зокрема, ліквідували пробоїну на борту катера "Бердянськ". Аби легітимізувати приховування доказів агресії, слідчі ФСБ виключили українські кораблі зі списку речдоків у справі про нібито "прорив кордону".</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>