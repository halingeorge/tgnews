<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/18/alessandro-siani-nel-natale-sky-suo-primo-one-man-show_YXCKty9zrf1ITRQefUzjzH.html"/>
    <meta property="og:site_name" content="Adnkronos"/>
    <meta property="article:published_time" content="2019-11-18T10:07:00+00:00"/>
    <meta property="og:title" content="Alessandro Siani, nel Natale di Sky il suo primo one-man-show"/>
    <meta property="og:description" content="La serata-evento 'Stasera Felicità' andrà in onda nel periodo delle strenne su SkyUno"/>
  </head>
  <body>
    <article>
      <h1>Alessandro Siani, nel Natale di Sky il suo primo one-man-show</h1>
      <address>
        <time datetime="2019-11-18T10:07:00+00:00">18 Nov 2019, 10:07</time>
      </address>
      <p>Dopo il record di incassi al box office, Alessandro Siani approda in tv, in esclusiva su Sky, per il suo primo tv show da protagonista.</p>
      <p>Durante il periodo natalizio si accenderanno i riflettori di 'Stasera felicità', serata-evento su Sky Uno e vero e proprio “one-man-show cinematografico” pensato per la tv. Il cinema sarà difatti un riferimento assolutamente centrale del progetto, un immaginario di riferimento che emerge già nella maestosa scenografia-omaggio a “The Truman Show” (curata dallo scenografo Marco Calzavara) e si sviluppa, poi, nella fusione continua tra esibizioni e perfomance sul palco e veri e propri cortometraggi firmati da un direttore della fotografia d’eccellenza come Michele D’Attanasio (David di Donatello per Veloce come il vento di Matteo Rovere, collaboratore di grandi registi come Nanni Moretti, Gabriele Mainetti, Mario Martone, e direttore della fotografia de Il giorno più bello del mondo, film con cui Siani è in questi giorni in testa al box office).</p>
      <p>"Diamo il benvenuto ad un grande artista come Alessandro Siani, con il quale abbiamo pensato ad un vero e proprio regalo di Natale per i nostri abbonati – ha detto Nicola Maccanico, Executive Vice President Programming Sky - Stasera Felicità è un grande spettacolo televisivo e contemporaneamente una luminosa celebrazione dell’immaginario cinematografico. Nel pieno dell’atmosfera natalizia un’occasione per tutta la famiglia per immergersi nel sogno del cinema e nella leggerezza di un grande show".</p>
      <p>"Sono stracontento di accettare l’invito di una piattaforma prestigiosa ed innovativa come Sky, che vuole festeggiare il Natale televisivo con me ed i suoi abbonati - ha detto Alessandro Siani - Proporremo una sorta di cinetv: il cinema e la TV si abbracceranno in uno show che vuole condividere, con leggerezza, la magia del Natale".</p>
      <p>Siani – tra sketch, monologhi in studio e momenti di varietà – proporrà uno show che sfrutta idee e tecniche proprie del grande schermo per realizzare uno spettacolo televisivo unico.</p>
      <p>Per Alessandro Siani si tratta di un esordio assoluto: con 'Stasera felicità', prodotto da Friends &amp; Partners in collaborazione con Buona Luna per Sky, per la regia di Cristian Biondani, l’attore napoletano è per la prima volta protagonista di uno show televisivo condotto e scritto interamente da lui. Lo affiancheranno, sul palco e nei corti, grandi ospiti, tutti coinvolti in uno show in cui Siani affronterà con ironia temi legati ai sentimenti e alle atmosfere del Natale.</p>
    </article>
  </body>
</html>