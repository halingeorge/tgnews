<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Vid-Chytachiv/opalyuvalniy-sezon-20192020-proyde-stabilno-10971707.html"/>
    <meta property="og:site_name" content="Всім"/>
    <meta property="article:published_time" content="2019-11-18T10:53:00+00:00"/>
    <meta property="og:title" content="Опалювальний сезон 2019/2020 пройде стабільно"/>
    <meta property="og:description" content="Уряд ухвалив рішення про скасування необґрунтованих економічних ставок тарифів, які були встановлені наприкінці червня 2019 року попереднім Кабміном. У випадку реалізації цієї постанови ряд міст опинились би перед загрозою відключення опалення та гарячого водопостачання через неможливість покриття собівартості їх послуг. Асоціація міст України виступала категорично проти прийняття цієї постанови, адже її реалізація могла призвести до додаткових витрат місцевих бюджетів за час опалювального сезону 2019/2020 року у 7 млрд грн."/>
  </head>
  <body>
    <article>
      <h1>Опалювальний сезон 2019/2020 пройде стабільно</h1>
      <address><time datetime="2019-11-18T10:53:00+00:00">18 Nov 2019, 10:53</time> by <a rel="author">Ольга Бахіна</a></address>
      <p>Уряд ухвалив рішення про скасування необґрунтованих економічних ставок тарифів, які були встановлені наприкінці червня 2019 року попереднім Кабміном. У випадку реалізації цієї постанови ряд міст опинились би перед загрозою відключення опалення та гарячого водопостачання через неможливість покриття собівартості їх послуг. Асоціація міст України виступала категорично проти прийняття цієї постанови, адже її реалізація могла призвести до додаткових витрат місцевих бюджетів за час опалювального сезону 2019/2020 року у 7 млрд грн.</p>
      <p>28 жовтня АМУ звернулася до Прем’єр-міністра України Олексія Гончарука з проханням скасувати постанову №560, якою встановили заздалегідь “не підйомні” для міст граничні тарифи на послугу з постачання теплової енергії для населення та послугу з гарячого водопостачання.</p>
      <p>«Для абсолютної більшості міст такі видатки є непосильними, а впровадження таких змін призведе до повного припинення надання послуг з постачання теплової енергії та гарячої води населенню», - зауважив виконавчий директор Асоціації міст України Олександр Слобожан, який представляв інтереси органів місцевого самоврядування на засіданні Уряду.</p>
      <p>Окрім того, запропоновані постановою рішення прямо порушують ст. 142 Конституції України, яка передбачає обов’язок держави забезпечити компенсацію витрат органів місцевого самоврядування, що виникли внаслідок рішень органів державної влади, а також вимоги частини першої статті 15 Закону України «Про ціни та ціноутворення», відповідно до якої Кабінет Міністрів України при встановленні державних регульованих цін на товари в розмірі, нижчому від економічно обґрунтованого розміру, зобов’язаний відшкодувати різницю між такими розмірами за рахунок коштів державного бюджету.</p>
      <p>Асоціація міст України вітає таке рішення Уряду та дякує Прем’єр-міністру України Олексію Гончаруку, Міністру енергетики та захисту довкілля України Олексію Оржелю та першому заступнику Міністра розвитку громад та територій України Дмитру Живицькому. Адже реалізація постанови несла загрозу припинення діяльності підприємств комунальної теплоенергетики і, відповідно, надання послуг з постачання теплової енергії та гарячої води жителям громад.</p>
    </article>
  </body>
</html>