<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/politics/i-tourkiki-stasi-tha-krinei-an-tha-spasei-to-adieksodo-sto-kypriako/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T10:22:51+00:00"/>
    <meta property="og:title" content="Κενεβέζος : Η τουρκική στάση θα κρίνει αν θα σπάσει το αδιέξοδο στο Κυπριακό"/>
    <meta property="og:description" content="Ο πρεσβευτής της Κύπρου στην Αθήνα μιλά στα «ΝΕΑ» για την κρίσιμη τριμερή συνάντηση στο Βερολίνο, τις τουρκικές προκλήσεις στην κυπριακή ΑΟΖ και τη στάση των ευρωπαίων εταίρων"/>
  </head>
  <body>
    <article>
      <h6 class="kicker">Συνέντευξη στα ΝΕΑ</h6>
      <h1>Κενεβέζος : Η τουρκική στάση θα κρίνει αν θα σπάσει το αδιέξοδο στο Κυπριακό</h1>
      <h2>Ο πρεσβευτής της Κύπρου στην Αθήνα μιλά στα «ΝΕΑ» για την κρίσιμη τριμερή συνάντηση στο Βερολίνο, τις τουρκικές προκλήσεις στην κυπριακή ΑΟΖ και τη στάση των ευρωπαίων εταίρων</h2>
      <address><time datetime="2019-11-18T10:22:51+00:00">18 Nov 2019, 10:22</time> by <a rel="author" href="https://www.tanea.gr/editor/aleksandra-fotaki/" target="_blank">Αλεξάνδρα Φωτάκη</a></address>
      <p>Ηστάση της Τουρκίας θα κρίνει αν θα καταστεί εφικτό η τριμερής στο Βερολίνο των Γκουτέρες - Αναστασιάδη - Ακιντζί να οδηγήσει σε ουσιαστικές διαπραγματεύσεις για το Κυπριακό, με δυνατότητα λύσης στον ορίζοντα δηλώνει στα «ΝΕΑ» ο πρεσβευτής της Κυπριακής Δημοκρατίας στην Αθήνα, Κυριάκος Κενεβέζος. Αναφερόμενος δε στα μέτρα της ΕΕ και το αν αυτά είναι επαρκή, σημειώνει ότι είναι κατανοτή η θέση όλων ακόμα και η συστολή για τη λήψη αποφάσεων, τονίζοντας ωστόσο ότι οι ενέργειες της Αγκυρας στην κυπριακή ΑΟΖ, δεν αφορούν μόνο την Κύπρο, αλλά την ίδια την Ευρώπη.</p>
      <p>
        <b>Συνομιλίες για το Κυπριακό. Είναι εφικτό να ξεκινήσουν τώρα και τι περιμένετε από την τριμερή του Βερολίνου;</b>
      </p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Εχουμε προφανώς ενώπιόν μας το επικείμενο πρώτο βήμα για τη διαμόρφωση συνθηκών επανέναρξης διαλόγου.</p>
      <p>Εμείς γνωρίζουμε και τι επιδιώκουμε και τι επιθυμούμε. Το ζητούμενο είναι να υπάρξει και από την άλλη πλευρά αντίστοιχη ή αν όχι αντίστοιχη, τάση και τέτοια διάθεση ικανή να οδηγήσει σε θετικές εξελίξεις.</p>
      <p>Εμείς περισσότερο από οποιονδήποτε επιθυμούμε θετική έκβαση των συνομιλιών και τελικώς διευθέτηση της εκκρεμότητας που εδώ και 45 χρόνια υπάρχει στο νησί.</p>
      <p>Εμείς βιώνουμε εδώ και 45 χρόνια τις συνέπειες της εισβολής και της κατοχής και με αφορμή την παρούσα θα ήθελα να σημειώσω με ιδιαίτερη έμφαση ότι είναι το ολιγότερο άδικο για να μην πω αήθες να καταλογίζουν οι οποιοιδήποτε στη δική μας πλευρά μη διάθεση ή/και προθυμία για λύση.</p>
      <p>Αν μπορούμε να είμαστε αισιόδοξοι ή όχι είναι κάτι που δεν εξαρτάται από τις δικές μας ενέργειες. Ως εκ τούτου θα μου επιτρέψετε απλά να δηλώσω την ετοιμότητα και τη διάθεσή μας. Από εκεί και πέρα το κρίσιμο ζητούμενο και επίμαχο κριτήριο για έξοδο από το αδιέξοδο είναι η τουρκική στάση.</p>
      <p>Αν για παράδειγμα συνεχίσει να επιμένει η Τουρκία σε παραμονή στρατευμάτων ή συνέχιση του καθεστώτος εγγυήσεων ή/και εμμείνει στη θέση του δικαιώματος της θετικής ψήφου από την τουρκοκυπριακή κοινότητα για κάθε απόφαση που θα λαμβάνεται, ε τότε δεν νομίζω κανείς να αναμένει ότι μπορεί να έχουμε θετική εξέλιξη εκτός αν κάποιοι εισηγούνται ότι το Κυπριακό πρέπει να κλείσει απλά για να κλείσει χωρίς να προσμετράμε τις συνέπειες για την Κύπρο, τον κυπριακό Ελληνισμό, τον Ελληνισμό ευρύτερα, το σύνολο του λαού της Κύπρου, την περιοχή αλλά και την Ευρώπη.</p>
      <p>
        <b>Πώς αξιολογείτε τις τουρκικές παράνομες ενέργειες στην κυπριακή ΑΟΖ;</b>
      </p>
      <p>Είναι σαφές ότι η Τουρκία δεν κάμπτεται ούτε ευαισθητοποιείται από τις όποιες προς αυτήν παρεμβάσεις τρίτων ή τις όποιες προκύπτουσες εκ των πραγμάτων είτε δηλώσεις είτε αποφάσεις αλλά και μέτρα από πλευράς ΕΕ ειδικότερα, συνεπεία των παράνομων ενεργειών της στην κυπριακή ΑΟΖ.</p>
      <p>Ασφαλώς και ανησυχούμε, ασφαλώς και είμαστε σε μια λογική συνεχή εγρήγορση και παρακολουθούμε βέβαια την αδιάλειπτη κλιμάκωση από μέρους της Τουρκίας.</p>
      <p>Είμαστε ένα μικρό μεν κράτος αλλά θα ήθελα να σημειώσω ότι οι αρχές και οι αξίες τις οποίες με προσήλωση υπηρετούμε δεν είναι προϊόν της ισχύος μας ήτοι, δεν είναι αποτέλεσμα της αδυναμίας μας να είμαστε επιθετικοί.</p>
      <p>Είμαστε αυτοί που είμαστε και υπηρετούμε τις αρχές που υπηρετούμε ως στάση ζωής και θέση αρχής και πάνω και εντός αυτού του πλαισίου είναι που επιδιώξαμε και πετύχαμε τη διαμόρφωση σταθερών και αποτελεσματικών συνεργασιών με τις πλείστες των χωρών της περιοχής, και όχι μόνο, σε σχήματα και συνεργασίες που στόχο δεν έχουν μόνο τα οικονομικά οφέλη από την αξιοποίηση των ενεργειακών αποθεμάτων, δικών μας ή άλλων.</p>
      <p>Υπάρχουν ενώπιόν μας πολύ σημαντικά ζητήματα και προβλήματα τα οποία έχουμε ευθύνη και καθήκον μέσα από ειλικρινείς και θεμελιακές συνεργασίες να αντιμετωπίσουμε.</p>
      <p>Δυστυχώς η Τουρκία, μία πολύ κρίσιμη και ισχυρή χώρα της περιοχής, επιμένει να κοιτάζει ακριβώς στην αντίθετη κατεύθυνση. Είναι προς το συμφέρον όλων να πεισθεί ν' αλλάξει προσανατολισμό, γιατί όσο ισχυρός κι αν είσαι προκύπτει πάντα μία στιγμή που κάποιος ή κάποιο γεγονός δημιουργεί τέτοιες συνθήκες που σε καθιστούν έκθετο και εκτεθειμένο. Εμείς σε κάθε περίπτωση, δεν πρόκειται να συνεργήσουμε ή να συναινέσουμε με πράξεις ή παραλείψεις, είτε στην αποδυνάμωση των κυριαρχικών μας δικαιωμάτων αλλά ούτε και στη λίπανση περιβάλλοντος αποσταθεροποίησης των σχέσεων στην περιοχή.</p>
      <p>
        <b>Η στάση της ΕΕ σας ικανοποιεί;</b>
      </p>
      <p>Είμαστε ικανοποιημένοι από τις αποφάσεις, τη στήριξη και την αλληλεγγύη των εταίρων μας στην ΕΕ.</p>
      <p>Κατανοούμε τη θέση όλων και πιστέψτε με είμαστε σε θέση να αντιλαμβανόμαστε και την επιφύλαξη ή τη συστολή που πολλές φορές έχουν κάποιοι εκ των εταίρων μας για να λάβουν αποφάσεις ή και μέτρα έναντι της Τουρκίας.</p>
      <p>Ομως αυτό που εξηγούμε και σημειώνουμε, και εκ του αποτελέσματος είναι κατανοητό και αντιληπτό, είναι πως τα όσα συμβαίνουν δεν είναι θέμα της Κύπρου μόνο. Είναι θέμα της Ευρώπης, είναι ζήτημα της περιοχής, και ως εκ τούτου η αλληλεγγύη πρέπει και οφείλει να προκύπτει ως λογικό συνεπακόλουθο και όχι ως αποτέλεσμα ιδιαίτερης από μας παράκλησης.</p>
      <p>Διότι, στο τέλος της ημέρας εδώ ακριβώς επενδύει η Τουρκία. Δηλαδή στο ότι θα υπάρξει κάποια στιγμή όπου θα επιτύχει να μεταλλάξει ή και μεταβάλει την ατζέντα από παράνομες πράξεις σε αμφισβητούμενο ζήτημα και διαφορά.</p>
      <p>Οσο δε αφορά την επάρκεια ή όχι των μέτρων που έχουν ληφθεί, αν κρίνουμε εκ του αποτελέσματος δεν φαίνεται να ανατρέπουν τους σχεδιασμούς της Τουρκίας επί του παρόντος.</p>
      <p>Ομως στην πολιτική και στη διπλωματία θα πρέπει να σκεφτόμαστε και πόσο διαφορετικές θα ήταν οι ενέργειες της Τουρκίας εάν δεν υπήρχαν αυτές οι αποφάσεις και τα μέτρα.</p>
      <p>Συνολικά είμαστε ικανοποιημένοι από τη στάση των εταίρων μας.</p>
      <p>
        <b>Πρεσβεία της Κύπρου στην Αθήνα. Ποια είναι η συμβολή της τόσο στην κυπριακή κοινότητα όσο και στις πολιτικές εξελίξεις;</b>
      </p>
      <p>Ευθύνη και στόχευσή μας είναι απλώς και μόνο να συμβάλουμε στην περαιτέρω σύσφιγξη και εμβάθυνση των ιστορικών αδελφικών σχέσεων Ελλάδας και Κύπρου, Ελλαδιτών και Κυπρίων.</p>
      <p>Κάθε μας ενέργεια οφείλουμε να έχει αυτή τη στόχευση σε μία παράλληλη προσπάθεια αποτροπής και εξάλειψης οποιωνδήποτε στοιχείων ή ακόμα και ίχνους διάρρηξης αυτού του μετώπου.</p>
      <p>Βαδίζουμε και συμβαδίζουμε επειδή υπηρετούμε τις ίδιες αρχές και αξίες. Επειδή επιδιώκουμε ένα καλύτερο αύριο. Επειδή οι αρχές της αλληλεγγύης, της ειρήνης, της δημοκρατίας, της συνεργασίας και της ασφάλειας για την περιοχή, την Ευρώπη και τον κόσμο είναι για μας αξίωμα.</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>