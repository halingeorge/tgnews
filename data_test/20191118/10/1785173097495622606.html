<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/amenda-penala-pe-care-cfr-sa-trebuia-sa-o-achite-in-dosarul-deschis-in-urma-unui-accident-feroviar-din-2014-din-judetul-hunedoara-a-fost-redusa-de-instanta-in-apel-1922405118422019111019173532"/>
    <meta property="og:site_name" content="News.ro"/>
    <meta property="article:published_time" content="2019-11-18T10:51:42+00:00"/>
    <meta property="og:title" content="Amenda penală pe care CFR SA trebuia să o achite în dosarul deschis în urma unui accident feroviar din 2014, din judeţul Hunedoara, a fost redusă de instanţă, în apel"/>
    <meta property="og:description" content="Curtea de Apel Alba Iulia a redus amenda penală pe care Compania Naţională CFR SA fusese obligată să o achite în dosarul de vătămare corporală din culpă în care a fost judecată după ce unei persoane i-a fost amputat braţul stâng, într-un accident feroviar produs în 2014, în judeţul Hunedoara. Astfel, instanţa a admis apelul declarat de CFR SA şi a redus amenda de la 1,2 milioane de lei la 75.000 de lei."/>
  </head>
  <body>
    <article>
      <h1>Amenda penală pe care CFR SA trebuia să o achite în dosarul deschis în urma unui accident feroviar din 2014, din judeţul Hunedoara, a fost redusă de instanţă, în apel</h1>
      <address><time datetime="2019-11-18T10:51:42+00:00">18 Nov 2019, 10:51</time> by <a rel="author">News.ro</a></address>
      <p>
        <b>Curtea de Apel Alba Iulia a redus amenda penală pe care Compania Naţională CFR SA fusese obligată să o achite în dosarul de vătămare corporală din culpă în care a fost judecată după ce unei persoane i-a fost amputat braţul stâng, într-un accident feroviar produs în 2014, în judeţul Hunedoara. Astfel, instanţa a admis apelul declarat de CFR SA şi a redus amenda de la 1,2 milioane de lei la 75.000 de lei.</b>
      </p>
      <p>Reprezentanţii Parchetului de pe lângă Înalta Curte de Casaţie şi Justiţie au anunţat, luni, că printr-o decizie din 17 octombrie a Curţii de Apel Alba Iulia, pronunţată în dosarul penal nr.2174/240/2017, a fost admis apelul declarat de inculpata Compania Naţională Căi Ferate CFR SA împotriva unei sentinţe penale din 4 martie 2019 a Judecătoriei Haţeg.</p>
      <p>Astfel, instanţa de apel a dispus reducerea pedepsei de la 1.200.000 de lei amendă penală la 75.000 de lei amendă penală, înlăturarea pedepsei complementare prev. de art. 136 alin. 3 lit. f Cod penal, cu menţinerea restului dispoziţiilor sentinţei apelate.</p>
      <p>Decizia este definitivă.</p>
      <p>În 27 decembrie 2017, Compania Naţională ”Căi Ferate Române” (CFR) a fost trimisă în judecată pentru vătămare corporală din culpă în cazul unui accident feroviar produs în judeţul Hunedoara în 2014, în care unei persoane i-a fost amputată o mână, alte şase persoane fiind implicate. Procurorii au stabilit că CFR nu a montat indicatoare de orientare pentru călători, aceştia neştiind unde să aştepte un tren, iar staţia unde s-a produs accidentul nu era autorizată să funcţioneze.</p>
      <p>În rechizitoriul întocmit de procurorii Secţiei de urmărire penală şi criminalistică din cadrul Parchetului de pe lângă Înalta Curte de Casaţie şi Justiţie se arăta că, în 14 septembrie 2014, în jurul orei 00.30, în staţia de cale ferată Subcetate, din judeţul Hunedoara, a avut loc un accident de trafic feroviar, în urma căruia unei persoane i-a fost amputat braţul stâng.</p>
      <p>"Din probele administrate în cauză a rezultat că, după ce s-a informat în prealabil în staţie cu privire la linia la care urma să sosească trenul pe care îl aştepta, persoana vătămată s-a deplasat către linia respectivă, traversând alte trei linii de cale ferată. Din cauza lipsei indicatoarelor de orientare, călătorii nu au văzut platforma pe care trebuiau să aştepte trenul, oprindu-se înainte de a ajunge la aceasta, între două linii de cale ferată. Persoană vătămată, împreună cu alte şase persoane, surprinsă de trecerea simultană a trenului de călători pe care îl aştepta pe o linie şi a unuia de marfă pe cealaltă, din cauza curenţilor de aer provocaţi, s-a dezechilibrat şi a căzut la pământ, cu braţul stâng peste firul din dreapta al unei linii, astfel încât roţile trenului i l-au amputat. De asemenea, ca urmare a trecerii trenului, alte două persoane au căzut la pământ, iar celelalte s-au dezechilibrat”, anunţau procurorii.</p>
      <p>Potrivit acestora, "accidentul s-a produs ca urmare a faptei inculpatei Compania Naţională CFR S.A. de a nu realiza în staţia de cale ferată Subcetate indicatoare de orientare a călătorilor, astfel încât aceştia să poată identifica peroanele şi platformele corespunzătoare fiecărei linii de cale ferată, aşa cum compania era obligată”.</p>
      <p>”Precizăm că, potrivit art. 20 al Regulamentului privind transporturile pe căile ferate din România, «Informarea călătorilor despre posibilitatea de orientare în staţie, despre trenul care îi interesează, precum şi despre alte condiţii de călătorie se face cu ajutorul indicatoarelor, tablourilor de sosire şi de plecare a trenurilor, avizelor scrise, anunţurilor prin staţia de amplificare sau verbal»”, mai arătau procurorii.</p>
      <p>Totodată, aceştia afirmau că din probe a rezultat şi faptul că staţia CF Subcetate nu deţinea autorizaţie de funcţionare şi nu a luat măsuri specifice suplimentare de prevenire a producerii unor evenimente feroviare, funcţionând ilegal.</p>
      <p>Dosarul fusese trimis, spre soluţionare, Judecătoriei Haţeg.</p>
      <p>În 4 martie 2019, Judecătoria Haţeg a decis condamnarea Companiei Naţionale de Căi Ferate CFR SA pentru vătămare corporală din culpă, la 1.200.000 de lei amendă (5.000 lei x 240 de zile amendă). De asemenea, instanţa aplicase inculpatei pedeapsa complementară a afişării în extras a hotărârii definitive de condamnare, respective a dispozitivului acesteia, în toate staţiile CFR de pe teritoriul ţării, pentru o perioadă de trei luni.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>