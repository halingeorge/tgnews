<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/vlivna-tvar-vladce-ceskych-dalnic-celi-narceni-ze-dohodil-zakazky-svym-pratelum-82692"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T10:50:56+00:00"/>
    <meta property="og:title" content="Vlivná tvář českých dálnic čelí nařčení, že dohodila zakázky svým přátelům - Seznam Zprávy"/>
    <meta property="og:description" content="Podnět k prošetření možného střetu zájmů Jana Rýdla podala Transparency International, podle šéfa ŘSD ale mimořádný audit žádné pochybení nezjistil."/>
  </head>
  <body>
    <article>
      <h1>Vlivná tvář českých dálnic čelí nařčení, že dohodila zakázky svým přátelům - Seznam Zprávy</h1>
      <address>
        <time datetime="2019-11-18T10:50:56+00:00">18 Nov 2019, 10:50</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/kauzy">Kauzy<br/></a>»<br/><a href="https://www.seznamzpravy.cz/clanek/vlivna-tvar-vladce-ceskych-dalnic-celi-narceni-ze-dohodil-zakazky-svym-pratelum-82692">Vlivná tvář českých dálnic čelí nařčení, že dohodila zakázky svým přátelům</a></p>
      <h3>Vlivná tvář českých dálnic čelí nařčení, že dohodila zakázky svým přátelům</h3>
      <p><a href="https://www.seznamzpravy.cz/autor/jiri-psenicka-683">Jiří Pšenička<br/></a>18. 11. 11:50</p>
      <p>Podnět k prošetření možného střetu zájmů Jana Rýdla podala Transparency International, podle šéfa ŘSD ale mimořádný audit žádné pochybení nezjistil.</p>
      <p>Už pět let před televizními kamerami vystupuje zásadně ve žluté silničářské kamizole a pokaždé s velkou rozhodností hasí průšvihy Ředitelství silnic a dálnic. V posledních týdnech ale musí mluvčí ŘSD Jan Rýdl hájit i sám sebe.</p>
      <p>Protikorupční organizace Transparency International podle informací Seznamu dala vedení státní organizace podnět k prošetření Rýdlova možného střetu zájmů. Mezi dodavateli služeb pro státní organizaci se totiž objevily firmy, k nimiž má Rýdl vztah ze svého soukromého a předchozího podnikatelského života. „Ano, obrátili jsme se na ŘSD s podezřením na střet zájmů jednoho ze zaměstnanců této organizace, nyní čekáme na vyjádření vnitřních kontrolních orgánů ŘSD, zda popsané jednání také považují za problematické,” uvedl pro Seznam právník Transparency International Jan Dupák.</p>
      <p>ŘSD kvůli Rýdlovi v září dokonce zahájilo mimořádný audit, přičemž generální ředitel Radek Mátl nyní uvádí, že audit je už u konce a žádný přešlap proti zákonu zjištěn nebyl. „V rámci tohoto auditu nebylo v dotčených zakázkách shledáno jakékoliv pochybení. Všechny postupy byly transparentní bez porušení zákona o zadávání veřejných zakázek či vnitřních předpisů ŘSD ČR,“ reagoval Mátl.</p>
      <p>Jakékoliv ovlivňování zakázek ve prospěch svých přátel a známých odmítá i samotný mluvčí Rýdl. „I kdybych chtěl, tak to není možné. Je zde nastaven přesný mechanismus výběru dodavatelů, vše bylo v souladu se zákonem,” tvrdí.</p>
      <h4>Tiskaři a kolega rodinného advokáta</h4>
      <p>Podnět protikorupční organizace, jehož kopii má Seznam k dispozici, hovoří o celkem třech případech, kde ke střetu zájmů mohlo dojít. Jde o zakázky, které od dálničního ředitelství získaly firmy For-Tirop, Lidé a příležitosti a pražský advokát Jiří Payer.</p>
      <p>Firma For-Tirop v minulosti několik let úzce spolupracovala se soukromou agenturou Jan Rýdl – Rydl Team Agency, kterou mluvčí ŘSD před nástupem do státního sektoru vedl. Tatáž společnost For-Tirop přitom se ŘSD v letech 2017 a 2018 uzavřela celkem čtyři smlouvy v souhrnném objemu zhruba 2,2 milionu korun. Zakázky se týkají především tiskařských a distribučních služeb pro generální ředitelství. Předmět zakázky spadá do oblasti, kterou Jan Rýdl z pozice vedoucího samostatného oddělení komunikace řídí. Transparency international upozornila, že kontrakty získala firma For-Tirop bez výběrového řízení.</p>
      <related>
        <a href="https://www.seznamzpravy.cz/clanek/snih-v-prosinci-letos-na-d1-neprekvapi-na-dalnicich-se-chystaji-zimni-opatreni-82160?autoplay=1"/>
        <a href="https://www.seznamzpravy.cz/clanek/snih-v-prosinci-letos-na-d1-neprekvapi-na-dalnicich-se-chystaji-zimni-opatreni-82160"/>
        <a href="https://www.seznamzpravy.cz/clanek/bonus-stastneho-pondeli-nasli-jsme-ty-nejoptimistictejsi-vyroky-o-dalnici-d1-81445?autoplay=1"/>
        <a href="https://www.seznamzpravy.cz/clanek/bonus-stastneho-pondeli-nasli-jsme-ty-nejoptimistictejsi-vyroky-o-dalnici-d1-81445"/>
      </related>
      <p>Pražský advokát Jiří Payer pro ŘSD od roku 2017 zabezpečuje agendu spojenou s vyřizováním žádostí občanů podle zákona o svobodném přístupu k informacím. Jde přitom o kolegu jiného pražského advokáta Juraje Koprdy, který podle informací Transparency International zastupuje Jana Rýdla v jeho rodinných soudních sporech. První Payerova smlouva z roku 2017 je i s dodatkem na částku 1,34 milionu korun, druhá z letošního června na 1,5 milionu korun.</p>
      <p>Transparency International si ve svém podnětu všímá, že u první ze smluv s advokátem Payerem vystupuje Jan Rýdl i jako kontaktní osoba pro dodavatele. A také toho, že zmíněný advokát až do letoška pro žádnou jinou organizaci z veřejného sektoru nepracoval. Výlučná vazba na ŘSD se v zásadě týká i předchozí firmy For-Tirop, která vedle ŘSD dle registru smluv získala už jen jednu zakázku, a to na Ministerstvu dopravy.</p>
      <p>Zatímco u obou zmíněných případů šlo o takzvané zakázky malého rozsahu, Transparency International zmiňuje ještě jednoho smluvního partnera s větším objemem plnění. A to firmu Lidé a příležitosti. Ta uzavřela v letech 2016 a 2018 s ŘSD dvě smlouvy v celkové hodnotě zhruba 8 milionů korun. A to na personální zabezpečení kontaktního centra pro pomoc řidičům v ostravském Národním dopravním informačním centru.</p>
      <p>Pražskou firmu Lidé a příležitosti vlastní Karel Rejman, jenž je v podnětu Transparency International uváděn jako blízký přítel Jana Rýdla. Měl mu pomáhat řešit jeho rodinněprávní spory ohledně styku s nezletilými dětmi. I vzhledem k tomu, že ani Rejmanova firma pro veřejný sektor jinde nepracuje, doporučila protikorupční organizace prošetřit i zakázky s touto firmou. Zároveň ale dodává, že v tomto třetím případě žádné zjevné pochybení nezaznamenala – proběhlo totiž otevřené zadávací řízení.</p>
      <h4>Proč neoslovit spolehlivé dodavatele?</h4>
      <p>Jan Rýdl připouští, že některé ze zmíněných firem skutečně oslovil, ale tvrdí, že na finální výběr dodavatelů neměl žádný vliv. „Je přece přirozené, že když někoho z minulosti znáte jako spolehlivého dodavatele, tak jej v takovéto situaci můžete oslovit, aby se o zakázku ucházel,” argumentuje. Rezolutně odmítl, že by někomu z blízkých cíleně dohazoval „kšefty”. Zároveň vyslovil podezření, že tuší, kdo o něm podobné informace rozšiřuje, nicméně jméno dotyčné osoby odmítl sdělit.</p>
      <related>
        <a href="https://www.seznamzpravy.cz/clanek/babisuv-telefonat-kvuli-dalnici-d1-prijde-na-mene-nez-10-milionu-odhadl-sef-stavebni-firmy-79811"/>
        <a href="https://www.seznamzpravy.cz/clanek/kalamita-na-d1-kvuli-snehu-nebude-slibil-ministr-v-den-kdy-dalnice-zkolabovala-79453?autoplay=1"/>
        <a href="https://www.seznamzpravy.cz/clanek/kalamita-na-d1-kvuli-snehu-nebude-slibil-ministr-v-den-kdy-dalnice-zkolabovala-79453"/>
      </related>
      <p>Jan Rýdl je dnes v ŘSD považován za člověka s poměrně výrazným neformálním vlivem, který u mluvčích není obvyklý. „On je určitě více než jen tváří ŘSD,” uvedl jeden z dalších vedoucích pracovníků silničářské organizace a vidí mluvčího v podobné silné pozici jakou údajně má šéf Závodu Praha ŘSD Tomáš Gross. Na začátku letošního roku se o Rýdlovi v politických kuloárech mluvilo i jako o jednom z možných kandidátů na nového mluvčího vlády Andreje Babiše.</p>
      <p>Jeho formální role je ale daleko slabší, i v oblasti zakázek. Podle vyjádření šéfa ŘSD Radka Mátla má Jan Rýdl jako vedoucí samostatného oddělení komunikace na dálničním ředitelství oprávnění schvalovat jen nejmenší kontrakty do 50 tisíc korun (zadávané mimo zákon o zadávání veřejných zakázek). Všechny ostatní, zadávané jeho oddělením, už schvaluje generální ředitel.</p>
      <h4>O domě postaveném načerno</h4>
      <p>Organizace Transparency International podnět ohledně Jana Rýdla dle sdělení právníka Jana Dupáka podala poprvé již 11. července. Byl adresován odboru interního auditu a kontroly ŘSD a měl být dán na vědomí generálnímu řediteli. Ale na toto první podání nikdo neodpověděl. Až na druhé ze září. „Že byl v červenci na ŘSD podán nějaký podnět ohledně pana Rýdla? To od vás slyším poprvé, ke mně se žádný takový dopis rozhodně nedostal,” říká bývalý šéf ŘSD Pavol Kováčik, který organizaci vedl od května do konce července. Zároveň vyslovil podezření, že mu v ŘSD někdo z podřízených „filtroval” poštu, protože se prý k němu v době, kdy funkci vykonával, nedostaly i jiné podobně důležité dopisy.</p>
      <p>Kováčik zároveň dodává, že s Janem Rýdlem v červnu a v červenci řešil jiný jeho problém soukromého charakteru, o němž některá média informovala už v loňském roce. Jde o to, že mluvčí státní investorské organizace postavil za Prahou v Horních Počernicích rodinný dům načerno, bez stavebního povolení, a teď v něm i bydlí, ačkoliv není zkolaudován. „Já jsem s panem Rýdlem o tom mluvil dvakrát. Řekl jsem mu, že není možné, aby člověk v jeho roli dělal podobné věci v rozporu se zákonem. A vyzval jsem jej, ať tyto své problémy urychleně vyřeší,” dodává Kováčik.</p>
      <p>„Zaplatil jsem už pokutu 50 tisíc korun a stavebnímu úřadu jsem předal požadované dokumenty, “ věří mluvčí ŘSD Jan Rýdl, že řešení tohoto soukromého problému je na dobré cestě.</p>
    </article>
  </body>
</html>