<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/state/massive-fire-at-famous-circus-two-bird-dies-dgtl-1.1072189"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-18T10:21:10+00:00"/>
    <meta property="og:title" content="শো শুরুর আগে বিধ্বংসী আগুন, ভস্মীভূত ফেমাস সার্কাসের তাঁবু, পুড়ে মৃত দুই কাকাতুয়া"/>
    <meta property="og:description" content="রবিবার হাওড়ায় সার্কাসের তাঁবুতে বিধ্বংসী আগুন লাগে। আগুনে পুড়ে মৃত্যু হয়েছে দুটো বিদেশি কাকাতুয়ার।"/>
  </head>
  <body>
    <article>
      <h1>শো শুরুর আগে বিধ্বংসী আগুন, ভস্মীভূত ফেমাস সার্কাসের তাঁবু, পুড়ে মৃত দুই কাকাতুয়া</h1>
      <address><time datetime="2019-11-18T10:21:10+00:00">18 Nov 2019, 10:21</time> by <a rel="author">নিজস্ব সংবাদদাতা</a></address>
      <p>শো শুরুর কয়েক ঘণ্টা আগেই আগুনে ভস্মীভূত হয়ে গেল ফেমাস সার্কাসের তাঁবু। রবিবার হাওড়ায় সার্কাসের তাঁবুতে বিধ্বংসী আগুন লাগে। আগুনে পুড়ে মৃত্যু হয়েছে দুটো বিদেশি কাকাতুয়ার।</p>
      <p>হাওড়ার সলপ ময়দানে গত ৪-৫ দিন হল তাঁবু ফেলেছে ফেমাস সার্কাস। সোমবার থেকেই ওই তাঁবুতে শো শুরু হওয়ার কথা ছিল। তার আগেই ভোররাত পৌনে তিনটে নাগাদ আচমকাই দাউ দাউ করে জ্বলে ওঠে সার্কাসের তাঁবু।</p>
      <p>তাঁবুতে ত্রিপল, কাঠ-সহ দাহ্য পদার্থ ভর্তি ছিল। তাই দ্রুত আগুন ছড়িয়ে পড়ে। সার্কাসের কর্মীদের মধ্যে হুড়োহুড়ি শুরু হয়ে যায়। সার্কাসের সমস্ত প্রাণীদের উদ্ধারের চেষ্টায় লেগে পড়েন তাঁরা। দমকল সূত্রে খবর, ঘোড়া, কুকুর-সহ অন্যান্য প্রাণীদের সুরক্ষিত ভাবে উদ্ধার করা সম্ভব হলেও দুটো বিদেশি কাকাতুয়া মারা গিয়েছে।</p>
      <p>
        <b>আরও পড়ুন: <a href="https://www.anandabazar.com/national/ayodhya-verdict-aimplb-to-seek-reconsideration-of-verdict-despite-doubts-1.1072077">রামমন্দির রায়ের পুনর্বিবেচনা চাইবে মুসলিম ল বোর্ড, তবে রায় বদল নিয়ে সংশয়</a></b>
      </p>
      <p>দমকলের পাঁচটি ইঞ্জিনের চেষ্টায় সকাল সাতটা নাগাদ আগুন নিয়ন্ত্রণে আনা সম্ভব হয়েছে। কী ভাবে আগুন লাগল তা এখনও স্পষ্ট নয়। প্রাথমিক ভাবে দমকল সম্ভাব্য দুটো কারণ সামনে আনছে। তাঁবু খাটানোর জন্য অস্থায়ী ভাবে বিদ্যুতের তার ব্যবহার করা হয়েছিল, তা থেকেই শর্ট সার্কিট হতে পারে। ওই রাতে আশেপাশে একটি অনুষ্ঠানে আতস বাজি পোড়ানো হয়েছে। সেই বাজির অংশ উড়ে এসে তাঁবুতে পড়তে পারে এবং সেটা থেকেও আগুন লাগতে পারে বলে মনে করা হচ্ছে।</p>
    </article>
  </body>
</html>