<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562068/syntagmatiki-anathewrisi-politiki-anametrisi-me-to-kalimera"/>
    <meta property="og:site_name" content="NOOZ."/>
    <meta property="article:published_time" content="2019-11-18T10:14:00+00:00"/>
    <meta property="og:title" content="Συνταγματική Αναθεώρηση: Πολιτική αναμέτρηση με το ...&quot;καλημέρα&quot;"/>
    <meta property="og:description" content="Νέα Δημοκρατία: Ιδεοληπτική η στάση του ΣΥΡΙΖΑ - Γ.Κατρούγκαλος: Η αναθεώρηση δεν είναι πολιτικά ουδέτερη"/>
  </head>
  <body>
    <article>
      <h1>Συνταγματική Αναθεώρηση: Πολιτική αναμέτρηση με το ..."καλημέρα"</h1>
      <address>
        <time datetime="2019-11-18T10:14:00+00:00">18 Nov 2019, 10:14</time>
      </address>
      <p>
        <b>Νέα Δημοκρατία: Ιδεοληπτική η στάση του ΣΥΡΙΖΑ - Γ.Κατρούγκαλος: Η αναθεώρηση δεν είναι πολιτικά ουδέτερη</b>
      </p>
      <p>Σε καθεστώς πολιτικής πόλωσης θα διεξαχθεί η Αναθεώρησης του Συντάγματος, αφού τα επίδικα της διαδικασίας όπως το θέμα της ποινικής ευθύνης των υπουργών αλλά και συνολικά οι προτάσεις που έχουν κατατεθεί αναδεικνύουν τις έντονες πολιτικές και ιδεολογικές διαφορές Νέας Δημοκρατία και ΣΥΡΙΖΑ.</p>
      <p>Άλλωστε στην παρέμβασή του ο εισηγητής του ΣΥΡΙΖΑ, Γιώργος Κατρούγκαλος ξεκαθάρισε εξαρχής ότι η συνταγματική αναθεώρηση «δεν είναι ιδεολογικά και πολιτικά ουδέτερη». Σημείωσε ότι στην πρώτη φάση της αναθεώρησης η Νέα Δημοκρατία  «πρότεινε την συνταγματοποίηση του νεοφιλελευθερισμού κάτι που έχει εγκαταλειφθεί σε όλη την Ευρώπη» ιδίως με την προτεινόμενη διάταξη περί  ισοσκελισμένων προϋπολογισμών που όπως σημείωσε «απέκλειε κάθε προσπάθεια διατήρησης του κοινωνικού κράτους».</p>
      <p>Εστίασε ιδιαίτερα στο θέμα της ερμηνευτικής δήλωσης του άρθρου 86 για τις ποινικές ευθύνες των υπουργών σημειώνοντας την άρνηση της Ν.Δ να την αποδεχθεί και τονίζοντας πως  «η δωροληψία δεν είναι στο jop description του υπουργού . Δηλαδή να τα παίρνει» . Πρόσθεσε μάλιστα πως «θα επιμείνουμε στην ερμηνευτική δήλωση γιατί το απαιτεί η τιμή του πολιτικού κόσμου. Επίσης ο Γ. Κατρούγκαλος αναφέρθηκε στο άρθρο 54 για τα εκλογικά δικαιώματα τονίζοντας ότι η κυβέρνηση δεν κατέθεσε προτάσεις συμβατές με τις δεσμεύσεις που ανέλαβε στον διακομματικό διάλογο για την ψήφο των Ελλήνων του εξωτερικού. Σημείωσε μάλιστα συνολικά ότι «το Σύνταγμα είναι ο ύψιστος νόμος της πολιτείας και πρέπει να αντιμετωπιστεί με την ύψιστη σοβαρότητα».</p>
      <p>Από την πλευρά της Νέας Δημοκρατίας κοινοβουλευτικές πηγές σημείωναν πως  «από την αποτίμηση των δύο εισηγητών, πηγές της ΚΟ ΝΔ, αναφέρουν ότι υπάρχει μεγάλη διαφορά. Η ομιλία του εισηγητή της ΝΔ Κ. Τζαβάρα ήταν υπερβατική με έντομα ποιοτικά χαρακτηριστικά, ενώ από την άλλη ο εισηγητής του ΣΥΡΙΖΑ περιορίστηκε σε μια ομιλία με ιδεοληπτικά και κομματικά χαρακτηριστικά που δεν κατάφερε να σταθεί στο ύψος των περιστάσεων». Σημείωναν επίσης πως  «η κοινοβουλευτική ομάδα  της ΝΔ θέλει να κρατήσει ψηλά το επίπεδο της συζήτησης που θα εξελιχθεί τις επόμενες ημέρες για την αναθεώρηση του Συντάγματος και επισημαίνει ότι η σημασία που αποδίδει αποδεικνύεται και με την παρουσία του πρωθυπουργού στη Βουλή σήμερα, αντίθετα με τον αρχηγό της αξιωματικής αντιπολίτευσης που δεν παρέστη».</p>
    </article>
  </body>
</html>