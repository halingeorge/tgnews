<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/doprava/v-bistrovozech-ceskych-drah-se-uz-najedi-vsichni-dopravce-ub/r~4aae78be09e411ea858fac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T10:37:52+00:00"/>
    <meta property="og:title" content="Další ústupek Českých drah. V bistrovozech už se najedí všichni, ubude míst 1. třídy"/>
    <meta property="og:description" content="České dráhy couvly před kritikou, že v nových bistrovozech si k jídlu nemají cestující 2. třídy kam sednout."/>
  </head>
  <body>
    <article>
      <h1>Další ústupek Českých drah. V bistrovozech už se najedí všichni, ubude míst 1. třídy</h1>
      <address>
        <time datetime="2019-11-18T10:37:52+00:00">18 Nov 2019, 10:37</time>
      </address>
      <p>Podle serveru <a href="https://zdopravy.cz/ceske-drahy-ustoupily-kritice-v-bistrovoze-si-sedne-i-cestujici-druhe-tridy-37262/">Zdopravy.cz</a> se kritizované bistrovozy nacházejí v nových vozech ARmpee, které vznikly přestavbou jídelních vozů WRmee. Prostor pro jídlo a přípravu se zmenšil o polovinu, cestujícím 2. třídy byla vyhrazena možnost sníst si jídlo u stísněného barového pultu, nebo si ho odnést do jiného vozu. Zbytek bistrovozu obsadila 1. třída, kterou ale lidé z 2. třídy při konzumaci jídla zakoupeného v bistrovoze zasedávali, což se nesmí.</p>
      <p>Související</p>
      <h3>Lepší vagony, častější spoje a ofenziva soukromníků. Nový jízdní řád přinese přelom</h3>
      <figure>
        <img src="https://cdn.xsd.cz/resize/06b3ee6079bd3d0eb1ad3a25171556af_extract=46,0,750,422_resize=240,135_.jpg?hash=5d94c50f91ac836ad5665100f6e61670"/>
      </figure>
      <p>Přehled</p>
      <p>Problém se tedy dopravce nejprve rozhodl vyřešit tím, že vytvořil bistromísta v sousedním voze 2. třídy. Teď ale systém ještě doupravil. "Od 15. prosince bude dvanáct míst v těchto bistrovozech označeno jako bistromísto a tam bude možné konzumovat pokrmy zakoupené v bistru," <a href="https://zdopravy.cz/ceske-drahy-ustoupily-kritice-v-bistrovoze-si-sedne-i-cestujici-druhe-tridy-37262/">potvrdil</a> pro server Zdopravy.cz mluvčí Českých drah Radek Joklík s tím, že půjde o místa z 1. třídy, na která nově nebudou dráhy prodávat místenky.</p>
      <p>A naopak skončí vyhrazení části sedaček v sousedním voze 2. třídy pro zákazníky bistrovozu.</p>
      <p>Přestavbou bistrovozů chtěli dráhy ušetřit na nákladech. Ke kritizovanému systému konzumace jídla v nových bistrovozech se pro server Zdopravy <a href="https://zdopravy.cz/rozhovor-svickova-je-slagr-dominantni-polozka-v-prodejich-rika-sef-jidelnich-vozu-36293/">vyjádřil</a> také šéf společnosti JLV Bohumír Bárta. Ten upozornil na to, že když si lidé zaplatí 1. třídu, tak mají nárok na to nebýt rušeni a mít pohodlí, jak tomu bylo u starších vozů. "U těch původních bistrovozů hosté necourali přes jedničku. Hosté s jízdenkou do 2. třídy by vlastně do vozu 1. třídy ani neměli a nesměli přijít," dodal.</p>
      <p>V provozu je podle něj zatím sedm bistro vozů. V průběhu roku 2020 plánuje dopravce přestavět dalších 11 vozů. </p>
      <p>Související</p>
      <h3>Bistro vozy Českých drah jsou průšvih, stěžují si cestující. Lidé je neumí používat</h3>
      <figure>
        <img src="https://cdn.xsd.cz/resize/47450a65db8f338f8a72ae24573881e8_resize=240,135_.jpg?hash=bf12aa58e8591445993fec07eeec2c87"/>
      </figure>
      <p>Cestující s jízdenkou do druhé třídy si na sedadlo v tomto voze až dosud sednout nemohli. Lidé ale byli na jídelní vozy zvyklí, a proto nutnost zakoupení dražší jízdenky neřešili a během jídla si na místa v první třídě s oblibou sedali. Pak se však s průvodčím dohadovali, jestli na to mají nárok.</p>
      <p>Problém někdy nastával, i pokud si cestující odnesl jídlo s sebou. Zatímco v pendolinech či railjetech mají všichni cestující k dispozici stoleček, u starších vozů s oddělenými kupé je malý stoleček jen u některých míst. Cestující tak musel jíst jídlo na plastovém talíři na klíně. </p>
    </article>
  </body>
</html>