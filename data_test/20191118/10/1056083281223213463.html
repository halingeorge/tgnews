<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717592/%D8%A8%D8%B1%D8%A2%D9%88%D8%B1%D8%AF-%D8%A8%D9%88%D8%AF%D8%AC%D9%87-962-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D8%B3%D8%A7%D9%84-99"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:18:13+00:00"/>
    <meta property="og:title" content="برآورد بودجه 962 میلیارد تومانی استان تهران برای سال 99"/>
    <meta property="og:description" content="استاندار تهران با بیان اینکه بودجه استان تهران در سال آینده 962 میلیارد تومان برآورد شده که 24 درصد رشد نسبت به سال قبل داشته است، گفت: بی تردید ما به دنبال تدوین بودجه به صورت نظام درآمد هزینه‌ای هستیم که درآمد بیشتری برای رفاه و توسعه استان وجود داشته باشد."/>
  </head>
  <body>
    <article>
      <h6 class="kicker">استاندار تهران عنوان کرد</h6>
      <h1>برآورد بودجه 962 میلیارد تومانی استان تهران برای سال 99</h1>
      <address><time datetime="2019-11-18T10:18:13+00:00">18 Nov 2019, 10:18</time> by <a rel="author">سیدمیثاق اختر</a></address>
      <p>استاندار تهران با بیان اینکه بودجه استان تهران در سال آینده 962 میلیارد تومان برآورد شده که 24 درصد رشد نسبت به سال قبل داشته است، گفت: بی تردید ما به دنبال تدوین بودجه به صورت نظام درآمد هزینه‌ای هستیم که درآمد بیشتری برای رفاه و توسعه استان وجود داشته باشد.</p>
      <p><b>به گزارش ایسنا،</b> انوشیروان محسنی بندپی در پایان جلسه شورای برنامه ریزی و توسعه استان تهران در تشریح مصوبات این جلسه در جمع خبرنگاران گفت: در جلسه امروز دو دستور کار برای شورای برنامه ریزی و توسعه استان وجود داشت که یکی از آنها بررسی هشت بافت صنعتی موجود در استان تهران بود که بر اساس رشد مساحت بافت‌های صنعتی در شورای برنامه ریزی نقشه پیشنهادی و مساحت مورد نظر آنها در شورا مطرح شد تا به صورت شفاف این موضوع مشخص شود.</p>
      <p>وی افزود: مقرر شد شهرهای صنعتی استان تهران نقشه و مساحت خود را باید به صورت پیشنهادی به کارگروه زیربنایی استان تهران ارسال کنند و آنها نیز در مدت یک هفته پیشنهادات ارسالی را بررسی و در جلسه بعدی شورای برنامه ریزی برای تصویب مطرح کنند.</p>
      <p>استاندار تهران در بخش دیگری از صحبت‌های خود به موضوع تدوین بودجه سال آینده استان تهران اشاره کرد و افزود: دو سناریو برای تدوین بودجه در سال آینده مطرح است. یکی نظام درآمد هزینه‌ای که پیشنهاد آن توسط دولت به مجلس شورای اسلامی ارسال شده و سناریوی دوم تدوین بودجه مانند هر سال به صورت هزینه‌ای است.</p>
      <p>وی در ادامه با بیان اینکه بودجه استان تهران در سال آینده 962 میلیارد تومان برآورد شده که 24 درصد رشد نسبت به سال قبل داشته است، یادآور شد: بی تردید ما به دنبال تدوین بودجه به صورت نظام درآمد هزینه‌ای هستیم که درآمد بیشتری برای رفاه و توسعه استان وجود داشته باشد.</p>
      <p>وی تاکید کرد: بودجه درآمد هزینه‌ای در حقیقت موضوع اضافه کار و حقوق و مزایا را مد نظر قرار می‌دهد تا انگیزه‌ای فراهم شود که انتظار ما در اجرای وظایف در سطح استان بیشتر شود. در مسیر تدوین بودجه چالشی پیش رو نداریم.</p>
      <p>محسنی بندپی در بخش دیگری از صحبت‌های خود به فرمایشات مقام معظم رهبری در روز گذشته اشاره کرد و افزود: از فرمایشات معظم له سپاسگذاریم که درایت ایشان شرایطی را فراهم کرد که صف مردم از آشوبگران و اغتشاشگران جدا شد و به حمدالله امروز در شرایط امن، آرامش و نظم قرار گرفته‌ایم.</p>
      <p>وی ادامه داد: در پی فرمایشات ایشان، استان تهران در حال حاضر از نظم و آرامش خوبی برخوردار شده است و همین جا با توجه به اعلام دولت این قول را به مردم می‌دهیم که درآمد حاصل از موضوع ساماندهی سوخت برای مردمی که از بنزین استفاده نمی‌کردند و اقشار نیازمند که حدود 57 تا 60 میلیون نفر هستند پرداخت خواهد شد.</p>
      <p>انتهای پیام</p>
    </article>
  </body>
</html>