<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2820304-muzej-leontovica-v-tulcini-didzitalizuvali.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T10:54:00+00:00"/>
    <meta property="og:title" content="Музей Леонтовича в Тульчині діджиталізували"/>
    <meta property="og:description" content="У Тульчині, що на Вінниччині, в межах осіннього фестивалю «Від Щедрика до Carol of the bells» відкрили оновлений Музей-квартиру Миколи Леонтовича."/>
  </head>
  <body>
    <article>
      <h1>Музей Леонтовича в Тульчині діджиталізували</h1>
      <h2>У Тульчині, що на Вінниччині, в межах осіннього фестивалю «Від Щедрика до Carol of the bells» відкрили оновлений Музей-квартиру Миколи Леонтовича.</h2>
      <address>
        <time datetime="2019-11-18T10:54:00+00:00">18 Nov 2019, 10:54</time>
      </address>
      <p>Про це <a href="http://www.vin.gov.ua/news/ostanni-novyny/22502-vladyslav-skalskyi-tulchyn-misto-iake-spivaie">повідомляє </a>пресслужба Вінницької обласної держадміністрації. </p>
      <p>"Музей, який було відкрито в далекому 1977 році (оголошеному ЮНЕСКО роком Леонтовича до сторіччя від дня народження композитора), тепер не впізнати. Це сучасний музейний заклад, обладнаний системою інтерактивного спілкування з відвідувачами. Співробітники музейного комплексу з гордістю демонструють збережені раритети: книги з особистим факсиміле Миколи Леонтовича, його партитури, особисті речі родини. Стіни музею прикрашають картини авторства сестри композитора Вікторії. У день відкриття костюмоване дійство перенесло гостей у вітальню та кабінет митця початку ХХ століття", – йдеться в повідомленні.</p>
      <figure>
        <img src="https://static.ukrinform.com/photos/2019_11/1574077778-498.jpg"/>
      </figure>
      <figure>
        <img src="https://static.ukrinform.com/photos/2019_11/1574077777-507.jpg"/>
      </figure>
      <p>На відкритті оновленого музею влаштували костюмоване дійство, хоровий марафон та вогняне шоу. Крім того, на відвідувачів чекали екскурсії Тульчином і традиційно щедрий ярмарок подільських смаколиків.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2787375-na-hersonsini-didzitalizuut-sferu-turizmu.html">На Херсонщині діджиталізують сферу туризму</a>
      </blockquote>
      <figure>
        <img src="https://static.ukrinform.com/photos/2019_11/1574077777-407.jpg"/>
      </figure>
      <p>Коментуючи подію, голова Вінницької ОДА Владислав Скальський наголосив, що такі проєкти мають отримувати державну підтримку, адже вони слугують становленню і розвитку національної ідентичності.</p>
      <p>"Це неабияка майстерність – вміти знаходити у невеликих містах ті родзинки, які дозволять сформувати їх цілісний образ. Впевнений, що тульчинці будуть запрошувати сюди своїх друзів і знайомих і з гордістю показувати музей великого земляка. А ще сьогодні я вкотре переконався: Тульчин - це місто, яке співає", – зазначив Скальський.</p>
      <p>
        <i>Фото: news.vn.ua</i>
      </p>
    </article>
  </body>
</html>