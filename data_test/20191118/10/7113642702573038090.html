<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/columns/2019/331356/"/>
    <meta property="og:site_name" content="FaceNews"/>
    <meta property="article:published_time" content="2019-11-18T10:49:44+00:00"/>
    <meta property="og:title" content="Що робити у разі ДТП: алгоритм дій"/>
    <meta property="og:description" content="Навіть найдосвідченіші водії ставали учасниками дорожньо-транспортної пригоди, або стануть ними у майбутньому."/>
  </head>
  <body>
    <article>
      <h1>Що робити у разі ДТП: алгоритм дій</h1>
      <h2>Навіть найдосвідченіші водії ставали учасниками дорожньо-транспортної пригоди, або стануть ними у майбутньому.</h2>
      <address><time datetime="2019-11-18T10:49:44+00:00">18 Nov 2019, 10:49</time> by <a rel="author">Андрій Турій</a></address>
      <p>Тому перед тим, як сісти за кермо, я пропоную вам ознайомитися з алгоритмом дій, яких повинен дотримуватися водій, якщо ДТП все ж сталась.</p>
      <h3>Алгоритм дій водія у разі ДТП:</h3>
      <p><b>1. </b>Якщо сталася ДТП, необхідно зупинити автомобіль, та залишатися на місці аварії. У разі втечі учасника пригоди можуть притягнути до відповідальності. А якщо у результаті аварії відкрито кримінальне провадження, то залишення місця дорожньо-транспортної пригоди буде слугувати як обставина, що обтяжує дії її учасника.</p>
      <p><b>2. </b>Не можна змінювати положення автомобіля після зіткнення, ця дія може призвести до звинувачення вас у скоєнні ДТП з відповідними наслідками. Річ у тому, що фіксація місця аварії допоможе точно, а в разі важких випадків за допомогою експертизи, визначити винного, та відповідність його показів фактичним обставинам справи. Це дасть змогу правоохоронним органам встановити, чи правдиві покази надають водії.</p>
      <p><b>3. </b>Не слід забувати про обов'язок вмикати аварійну сигналізацію та встановити знак аварійної зупинки. Таким чином учасники аварії зможуть убезпечити себе від наїздів та зіткнень з іншими автомобілями.</p>
      <p><b>4. </b>Для фіксації обставин водії та інші учасники ДТП, або сторонні особи, можуть взяти анкетні дані свідків пригоди, які за необхідності зможуть дати покази у справі. Не буде зайвим провести відеознімання місця пригоди для фіксації уламків, слідів гальмування, розташування транспортних засобів, показів свідків пригоди з їхніми анкетними даними.</p>
      <p><b>5. </b>Відео з реєстраторів або відеокамерах може суттєво в майбутньому змінити хід розгляду судової справи з приводу ДТП. Тому буде не зайвим під час оформлення отримати відеозапис аварії.</p>
      <p><b>6. </b>Якщо у дорожньо-транспортній пригоді є постраждалі, необхідно надати першу медичну допомогу, та викликати швидку пораненим, за можливості організувати відправлення поранених до лікарні. Слід пам’ятати, якщо учасники ДТП або інші особи не будуть надавати медичну допомогу пораненим в аварії, вони можуть бути притягнуті до кримінальної відповідальності.</p>
      <p><b>7. </b>Особисто або за допомогою інших осіб викликати поліцію для фіксації аварійної ситуації. Складається схема ДТП.</p>
      <p><b>8. </b>Не слід забувати про те, що на вимогу поліцейських може з'явитися потреба пройти тест на вживання алкоголю чи психотропних речовин. Стан алкогольного чи наркотичного сп’яніння завжди слугує обтяжливою обставиною.</p>
      <p><b>9. </b>Якщо сталася серйозна ДТП з людськими жертвами, то під час оформлення події бажана присутність адвоката, що спеціалізується у таких справах.</p>
      <p><b>10. </b>Водій зобов’язаний мати з собою поліс обов’язкового страхування цивільно-правової відповідальності власників наземних транспортних засобів. Як правило, в страхових полісах зазначений порядок дій у разі настання аварійної ситуації. Водію необхідно надати іншому учаснику ДТП інформацію про свій страховий поліс для врегулювання ситуації зі страховими виплатами і обмінятися контактними даними.</p>
      <p>Надалі в зазначений у полісі термін подати заяву про настання страхового випадку до своєї страхової компанії. У разі пропущення терміну звернення страхова компанія може відмовити у виплаті страхової суми, та тягар відновлення автомобіля лягає на плечі особи, яка не повідомила страховика.</p>
      <p><b>11. </b>Не всі водії знають, що існує обов’язок повідомлення поліції в разі скоєння ДТП без участі інших автомобілів або пішоходів. Навіть, якщо водій у власному дворі під час руху неправильно зманеврував та зім'яв бампер, необхідно звернутися до поліції про повідомлення щодо аварії.</p>
      <p><b>12. </b>Уникнути адміністративної відповідальності за ДТП можливо за наявності страхового поліса під час складення європротоколу. Він складається у разі відсутності травмованих осіб, згоди водіїв — учасників ДТП, якщо немає ознак сп’яніння. Під час оформлення європротоколу у водіїв є можливість не викликати на місце аварії поліцію.</p>
      <p>Максимальна сума, яку може отримати потерпіла сторона під час оформлення європротоколу, складає 50 тисяч гривень. З урахування вартості запасних частин та ремонту авто такі протоколи доцільно складати за мінімальних ушкоджень автомобілів.</p>
      <p>Хочу наголосити, що першочергові дії на місці ДТП мають важливе значення для подальшого розгляду справи. Тому зберігайте спокій та дотримуйтесь всього перерахованого вище.</p>
    </article>
  </body>
</html>