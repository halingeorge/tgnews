<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/fc-bosch-trainer-kon-dreigementen-thuis-slapen/"/>
    <meta property="og:site_name" content="Sportnieuws"/>
    <meta property="article:published_time" content="2019-11-18T10:42:03+00:00"/>
    <meta property="og:title" content="‘FC Den Bosch-trainer kon door dreigementen niet thuis slapen’"/>
    <meta property="og:description" content="FC Den Bosch-trainer Erik van der Ven heeft de nacht van zondag op maandag niet thuis geslapen na bedreigingen aan zijn adres. De 35-jarige coach heeft aangifte gedaan bij de politie, weet het Brabants Dagblad. De dreigementen komen vooral omdat Van der Ven Excelsior-speler Ahmad Mendes Moreira een ‘zielig mannetje’ had genoemd. Moreira werd zondag tijdens Den…"/>
  </head>
  <body>
    <article>
      <h1>‘FC Den Bosch-trainer kon door dreigementen niet thuis slapen’</h1>
      <address>
        <time datetime="2019-11-18T10:42:03+00:00">18 Nov 2019, 10:42</time>
      </address>
      <p>
        <b>FC Den Bosch-trainer Erik van der Ven heeft de nacht van zondag op maandag niet thuis geslapen na bedreigingen aan zijn adres. De 35-jarige coach heeft aangifte gedaan bij de politie, weet het <i><a href="https://www.bd.nl/dossier-fc-den-bosch/fc-den-bosch-trainer-erik-van-der-ven-slaapt-niet-thuis-na-bedreigingen~a70d2e07/">Brabants Dagblad</a></i>.</b>
      </p>
      <p>De dreigementen komen vooral omdat Van der Ven Excelsior-speler Ahmad Mendes Moreira een 'zielig mannetje' had genoemd. Moreira werd zondag tijdens Den Bosch-Excelsior racistisch uitgejouwd. De wedstrijd kwam stil te liggen.<br/><br/>"Dat was niet zozeer over het feit dat hij zich aangevallen voelde, maar vooral meer over dat hij na het doelpunt provocerend naar onze supporters stond", zei Van der Ven in een <a href="https://sportnieuws.nl/voetbal/binnenland/bosch-trainer-spijt-eerste-reactie-sta-moreira/">latere reactie daarop tegen </a><i>Fox</i>.<br/><br/>"Dat is de reden dat ik dat zei, en dat is achteraf niet slim. Het was niet om die jongen aan te pakken, want het lijkt mij een hele lieve en fijne jongen. Dat had ik niet moeten zeggen, maar het wordt op dit moment wel een beetje opgeblazen. Ik sta achter Mendes Moreira, 100 procent."<br/><br/><b>Dreigementen<br/></b>Ondanks deze spijtbetuiging kreeg Van der Ven dus nog wel een hoop boze reacties. Hij stond maandagochtend wel 'gewoon' op het trainingsveld van Den Bosch. Daar waren een hoop media op afgekomen, maar die kregen Van der Ven niet te spreken.<br/><br/>"We houden Erik even in de luwte na alles wat er gebeurd is", aldus clubwoordvoerster Ester Bal.</p>
    </article>
  </body>
</html>