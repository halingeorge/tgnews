<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Stanishev-S-tozi-predsedatel-BSP-nyama-shans-da-specheli-parlamentarnite-izbori-914647"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T10:18:00+00:00"/>
    <meta property="og:title" content="Станишев: С този председател БСП няма шанс да спечели парламентарните избори"/>
    <meta property="og:description" content="С този председател (Корнелия Нинова) БСП няма шанс да спечели парламентарни избори. Това заяви предс..."/>
  </head>
  <body>
    <article>
      <h1>Станишев: С този председател БСП няма шанс да спечели парламентарните избори</h1>
      <address>
        <time datetime="2019-11-18T10:18:00+00:00">18 Nov 2019, 10:18</time>
      </address>
      <p>С този председател (Корнелия Нинова) БСП няма шанс да спечели парламентарни избори. Това заяви председателят на ПЕС и бивш лидер на БСП <a href="https://www.plovdiv24.bg/novini/persons/1668.html">Сергей Станишев</a>.</p>
      <p>Социалистите се събраха на пленум вчера, за да анализират резултатите от местния вот. Вътрешната опозиция поиска оставки заради лошото представяне на партията.</p>
      <p>"Това, което се случи беше опит да се предизвика истинска дискусия, а не да се замитат проблемите под килима. Дискусия имаше, но тя беше по-скоро кучетата си лаят - керванът си върви. Протестната декларация беше реакция на неадекватното изказване на ръководството след изборите, че сме си върнали загубените общини. Виждаме, че няма желание за диалог в БСП. Извършва се една подмяна и на съдържанието и на политиките в партията", алармира <a href="https://www.plovdiv24.bg/novini/persons/1668.html">Сергей Станишев</a> пред bTV.</p>
      <p>Той бе категоричен, че механичното задминаване на ГЕРБ няма да сработи. Според лидера на ПЕС след силния старт с победата през 2016 г. на президентските избори, БСП има поредица от пропуснати шансове. <a href="https://www.plovdiv24.bg/novini/persons/1668.html">Сергей Станишев</a> предупреди, че левицата няма автоматично да стане първа политическа сила, а трябва да се бори за това. Според него това не трябва да е на чужди терени - силовашкия подход на ГЕРБ или терена на националистите.</p>
      <p>"Как БСП се готви за парламентарните избори? - това е основният въпрос. През последните три години има ерозия на доверието към ГЕРБ, въпреки това БСП не е припознавана като алтернатива. Много уважавам всяка една победа, защото е трудна, но изначално бяха поставени минималистични цели. Общият брой съветници е увеличен с малко над 70. Ние можем да си дадем всякаква оценка на пленума, по-важното е дали тя е адекватна на оценката на обществото", обобщи председателят на ПЕС.</p>
      <p>Той коментира думите на Корнелия Нинова, че се стреми БСП да бъде консервативна левица. "Няма такова нещо. Левите са за промяна. Левицата е интернационална. Големите проблеми не могат да се решат в рамките на една държава", подчерта <a href="https://www.plovdiv24.bg/novini/persons/1668.html">Сергей Станишев</a>, но отказа да посочи кой би трябвало да седне на мястото на Нинова.</p>
      <p>"Нека се заявят кандидати и партията ще реши, никой не е незаменим", заключи бившият лидер на БСП.</p>
    </article>
  </body>
</html>