<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_565080083_Zavrashtaneto_na_kralskoto_semeystvo_v_Italiya_no_ne_tochno"/>
    <meta property="og:site_name" content="webcafé"/>
    <meta property="article:published_time" content="2019-11-18T10:04:00+00:00"/>
    <meta property="og:title" content="&quot;Завръщането на кралското семейство&quot; в Италия... но не точно"/>
    <meta property="og:description" content="Принц Еменуеле Филиберто и неговият двусмислен туит"/>
  </head>
  <body>
    <article>
      <h1>"Завръщането на кралското семейство" в Италия... но не точно</h1>
      <address><time datetime="2019-11-18T10:04:00+00:00">18 Nov 2019, 10:04</time> by <a rel="author" href="https://www.webcafe.bg/author/id_9_Lifecafe" target="_blank">Lifecafe</a></address>
      <figure>
        <img src="https://images.webcafe.bg/2019/11/18/emfib4/1170x745.jpg"/>
        <figcaption>Принц Еменуеле Филиберто ди Савоя обяви в Twitter "завръщането на кралското семейство". Оказа се обаче, че няма предвид своето, а просто за пореден път е използвал лицето и произхода си, за да изкара някое евро.<cite>Снимка: © Getty</cite></figcaption>
      </figure>
      <figure>
        <img src="https://images.webcafe.bg/2019/11/18/emfib3/1170x1755.jpg"/>
        <figcaption>Италия от десетилетия не е монархия, а това, че Емануеле е наследник на последния италиански крал му помага единствено да си урежда телевизионни участия.</figcaption>
      </figure>
      <figure>
        <img src="https://images.webcafe.bg/2019/11/18/emfib1/1170x900.jpg"/>
        <figcaption>Сред тях е и участие в петия сезон на италианската версия на "Dancing with the Stars". Какво по-монархическо от това?</figcaption>
      </figure>
      <figure>
        <img src="https://images.webcafe.bg/2019/11/18/emfib2/1170x845.jpg"/>
        <figcaption>След края на изгнанието на кралското семейство Емануеле се завръща в Италия през 2002 г. (на снимката: със своите баща и майка). Правил е опити и за политическа кариера, но те обаче са крайно неуспешни.</figcaption>
      </figure>
      <p>Кралските семейства на държави, които са отхвърлили монархията, все някак трябва да преживяват. На някои места техните представители се завръщат на политическата сцена, за да търсят власт в новите демократични условия. На други продават лицата си, за да се превърнат в поредния рекламен трик.</p>
      <p>Емануеле Филиберто ди Савоя попада във втората категория. Филиберто е единственият внук от мъжки пол на последния крал на Италия Умберто II - същият, свален от власт преди повече от 70 години. С други думи, ако Италия все още имаше корона, Емануеле Филиберто щеше да е принцът, чиято глава тя един ден щеше да краси.</p>
      <p><b>Така когато принцът обяви в Twitter </b>"<b>завръщането на кралското семейство</b>"<b>, най-малкото, което е постигнал, е вдигането на вежди в Италия.</b></p>
      <p>Преди самото видео той коментира, че в сложни времена една страна се нуждае от стабилно ръководство - такова, което носи увереност и може да служи за пример (това е и вероятна закачка с политическата ситуация в Италия, където предното популистка коалиция се разпадна, за да може една от съставящите я партии да формира нова такава с опозицията).</p>
      <p>Самото видео в Twitter показва Емануеле Филиберто на фона на класическа музика, разположен удобно пред масивно бюро.</p>
      <p>"Водено от силно чувство на отговорност, кралското семейство се зарича да защитава гражданите [за да им позволи] да гледат към бъдещето с подновен оптимизъм", казва Емануеле Филиберто.</p>
      <figure>
        <iframe data-src="https://twitter.com/efsavoia/status/1195072603578351618?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>В Италия обаче отдавна няма монархия, а вместо това се радват на демокрацията и нейните особености – както положителните, така и отрицателните. А коалицията на върха на италианската политика няма за какво да се тревожи след това изказване.</p>
      <p>Оказа се, че Емануеле Филиберто няма намерение да се връща в политиката и да оправя Италия за 800 дни или повече. Вместо това се е превърнал в рекламно лице на Netflix.</p>
      <p><b>Целият клип всъщност е част от рекламната кампания на новия, трети сезон на сериала </b>"<b>Короната</b>"<b>(The Crown) на италианска територия.</b></p>
      <p>"Кралското семейство", чието завръщане Филиберто визира, е британското такова, на чиято история е посветен сериала на Netflix. По-късно самият принц потвърди, че с видеото е рекламирал новия сезон на сериала, на който има намерение да се наслаждава от удобството на дивана си.</p>
      <p>Емануеле Филиберто до 2002 г. живееше в изгнание извън Италия. Причината е референдумът от 1946 г., който води до смяната на монархията с република. Той е последван от промяна в конституцията на страната, с което мъжете, наследници на короната, са прокудени от нея. Фамилията Савой живее в изгнание в Португалия и Швейцария за повече от 50 години.</p>
      <p>
        <b>Хитрият рекламен трик за Netflix не е първият опит на принца пред телевизионните камери.</b>
      </p>
      <p>Скоро след завръщането си в Италия в началото на новия век той участва в реклама на маслини, които те "крат да се чувстваш като крал". През 2009 г. е участник и в пети сезон на италианската версия на "Dancing with the Stars" (което в българския си вариант носеше името "Dancing Stars"). С партньорката му Наталия Титова дори печелят състезанието. След това участва в още няколко телевизионни програми, на някои от които – като "Мис Италия 2010" например – е водещ.</p>
      <p>Това обаче не означава, че не прави опити да намери място и в политическата сфера на Италия. През 2005 г. създава движението Valori e Futuro. През 2008 г. на парламентарните избори то се включва в борбата за 12-те места от Камарата на депутатите, които се избират с гласовете на италианци, живеещи в чужбина. Дори там обаче успява да събере едва 4493 гласа.</p>
      <p>
        <b>През 2009 г. Емануеле Филиберто неуспешно се опитва да стане и евродепутат с помощта на Центристкия съюз.</b>
      </p>
      <p>Очевидно италианците не са така топло настроени към някогашните си кралски фамилии, както някои други държави в Южна Европа...</p>
      <p>Емануеле Филиберто обаче не се отказва. През есента на тази година коментира, че някой ден може отново да се опита да намери място в политиката. Аргументът му е, че "в крайна сметка Италия е пълна с министри без CV". С оглед на никакви му политически опит вероятно има предвид, че може и той да стане такъв.</p>
      <p>Ако не, "Короната" ще има и четвърти сезон.</p>
      <related>
        <a href="https://www.webcafe.bg/id_907648473"/>
      </related>
    </article>
  </body>
</html>