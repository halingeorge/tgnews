<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39749/%D9%82%D8%B7%D8%B9%DB%8C-%D8%A8%D8%B1%D9%82-%D8%B4%D8%A8%DA%A9%D9%87-%DB%B3%DB%B0-%D9%87%D8%B2%D8%A7%D8%B1-%D8%B4%D9%87%D8%B1%D9%88%D9%86%D8%AF%DB%8C-%D8%A7%D9%84%DB%8C%DA%AF%D9%88%D8%AF%D8%B1%D8%B2-%D8%A8%D8%B1-%D8%A7%D8%AB%D8%B1-%D8%A8%D8%A7%D8%B1%D8%B4-%D8%A8%D8%B1%D9%81"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-18T10:26:00+00:00"/>
    <meta property="og:title" content="قطعی برق شبکه ۳۰ هزار شهروندی الیگودرز بر اثر بارش برف"/>
    <meta property="og:description" content="فرماندار الیگودرز گفت: شبکه برق ۲ بخش زز و ماهرو و ذلقی شهرستان، با جمعیت حدود ۳۰ هزار نفر به دلیل بارش سنگین برف قطع شده است."/>
  </head>
  <body>
    <article>
      <h1>قطعی برق شبکه ۳۰ هزار شهروندی الیگودرز بر اثر بارش برف</h1>
      <address><time datetime="2019-11-18T10:26:00+00:00">18 Nov 2019, 10:26</time> by <a rel="author">پایگاه خبری صنعت برق - برق نیوز BarghNews</a></address>
      <p><i>فرماندار الیگودرز گفت: شبکه برق ۲ بخش زز و ماهرو و ذلقی شهرستان، با جمعیت حدود ۳۰ هزار نفر به دلیل بارش سنگین برف قطع شده است. </i>به گزارش <a href="https://barghnews.com/">برق نیوز</a>، فرماندار الیگودرز گفت: شبکه برق ۲ بخش زز و ماهرو و ذلقی شهرستان، با جمعیت حدود ۳۰ هزار نفر به دلیل بارش سنگین برف قطع شده است.<br/>حمید کشکولی افزود: زز و ماهرو ۱۲ هزار نفر جمعیت دارد که این تعداد با احتساب عشایر منطقه به ۲۰ هزار نفر می‌رسد و ذلقی نیز دارای ۱۰ هزار نفر جمعیت است.<br/><br/>وی ادامه داد: اکنون راه ارتباطی بخش زز و ماهرو و ذلقی با شهرستان به طور کامل قطع است که به دلیل نبود راه دسترسی، تاکنون امکان حضور در منطقه و وصل شبکه برق ایجاد نشده است.<br/><br/>وی همچنین با بیان اینکه بارش شدید برف در این شهرستان، موجب تعطیلی کامل مدارس و تاخیر۲ ساعته آغاز کلاس‌های دانشگاهی شده تصریح کرد: توده هوای بسیار سرد بر شهرستان حاکم شده و اکنون ارتفاع برف در سطح شهر ۳۰ سانتی متر و در گردنه‌ها به یک متر رسیده است.<br/><br/>فرماندار الیگودرز گفت: با وجود تداوم بارش برف، اما راه‌های اصلی شهرستان الیگودرز باز و برخی تجهیزات راهداری نیز از استان درخواست شده است.<br/><br/>کشکولی اظهار داشت: اکنون نیرو‌های راهداری و امدادی در جاده‌ها حضور دارند و شب گذشته ۳۵ خانوار در راه مانده اسکان اضطراری و ۱۱ ماشین گرفتار در گردنه‌ها نجات داده شدند.<br/><br/>با توجه به فرارسیدن فصل بارش‌ها ۳۷۱ نیروی راهداری لرستان در ۳۰ راهدارخانه فعال و با کمک ۲۲۹ دستگاه انواع ماشین آلات سبک و سنگین در جاده‌های استان حضور دارند.<br/><br/>۱۶ گردنه برفگیر جاده‌های اصلی در لرستان شناسایی و تاکنون بیش از پنج هزار تن نمک برای یخ زدایی جاده‌ها ذخیره شده در حالیکه کل نیاز استان ۲۰ هزار تن است.<br/><br/>لرستان حدود هشت هزار کیلومتر راه دارد که از این رقم ۶ هزار و ۸۰۰ کیلومتر برفگیر است. منبع: <a href="http://barghnews.com/">ایرنا</a></p>
    </article>
  </body>
</html>