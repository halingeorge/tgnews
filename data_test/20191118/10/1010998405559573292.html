<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/bratat-na-kripto-kralica-ruzha-ignatova-se-prizna-za-vinoven-za-izmama-s-onecoin.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T10:30:00+00:00"/>
    <meta property="og:title" content="Братът на „крипто кралицата“ Ружа Игнатова се призна за виновен за измама с OneCoin"/>
    <meta property="og:description" content="Българите бяха обвинени в създаване на финансова пирамида за милиарди"/>
  </head>
  <body>
    <article>
      <h1>Братът на „крипто кралицата“ Ружа Игнатова се призна за виновен за измама с OneCoin</h1>
      <h2>Българите бяха обвинени в създаване на финансова пирамида за милиарди</h2>
      <address><time datetime="2019-11-18T10:30:00+00:00">18 Nov 2019, 10:30</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Константин Игнатов, който е брат на изчезналата българската „крипто кралица“ Ружа Игнатова, се призна за виновен по няколко обвинения, включително за пране на пари и измама, съобщава Би Би Си.</p>
      <p>Константин и Ружа Игнатови бяха обвинени в създаване на финансова пирамида за милиарди през март тази година. Двамата българи, основатели на компанията OneCoin Ltd, са заподозрени, че са ръководели многомилиардна пирамидална схема за продажба на измамническа криптовалута.</p>
      <p>Според данни на разследващите по този начин Игнатови са присвоили над 4 млрд. долара, използвайки схема на Понзи.</p>
      <p>Българската фирма, която стои зад OneCoin все още продължава работа и отрича да участва в каквато и да било измама.</p>
      <p>Константин Игнатов беше арестуван на международното летище в Лос Анджелис през март.</p>
      <p>Още през октомври Игнатов е подписал сделка, която се оповестява чак сега. Съгласявайки се с условията на обвинителите, Игнатов няма да получи други обвинения.</p>
      <p>Според официалните документи данните, които Игнатов е предоставил „представляват заплаха за здравето и живота му от трети лица“. Документите сочат още, че е възможно той да бъде включен в американската „Защита на свидетели“ и да смени самоличността си.</p>
      <p>Константин Игнатов все още няма присъда, но го грозят до 90 години затвор заради неговото участие в измамата.</p>
      <p>Мъжът е свидетел и по друго дело около OneCoin – това срещу американският адвокат Марк Скот, който е обвинен в пране на пари от печалбите на компанията.</p>
      <p>По време на делото Игнатов е разкрил подробности около изчезването на Ружа Игнатова, чието местонахождение все още не е ясно.</p>
      <p>По думите на Константин Игнатов сестра му живеела в София преди да изчезне. Те разговаряли относно критиците на OneCoin, като сестра му ги определила като „хейтъри“.</p>
      <p>Тя се страхувала, че неин близък човек ще я разкрие пред ФБР.</p>
      <p>Игнатов твърди, че сестра му го помолила да й закупи билети за Виена и след това за Атина.</p>
      <p>Мъжът разкрива, че не е разговарял със сестра си от нейното изчезване. Той наел и частен детектив да я открие, но без успех.</p>
    </article>
  </body>
</html>