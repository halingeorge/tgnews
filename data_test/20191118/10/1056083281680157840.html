<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717589/%D9%85%D8%B1%D8%AF%D9%85-%D8%AA%D8%B4%D9%88%DB%8C%D9%82-%D8%A8%D9%87-%D9%81%D8%B9%D8%A7%D9%84%DB%8C%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D9%88-%D8%AA%D9%88%D9%84%DB%8C%D8%AF%DB%8C-%D8%B4%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T10:16:19+00:00"/>
    <meta property="og:title" content="مردم تشویق به فعالیت اقتصادی و تولیدی شوند"/>
    <meta property="og:description" content="رئیس کمیسیون بازار سرمایه، بیمه و بانک اتاق بازرگانی ایران گفت: اگر بتوانیم مردم را تشویق کنیم تا وارد چرخه تولید و اقتصاد کشور شوند، مطمئن باشید مصرف تولیدات داخلی افزایش خواهد یافت."/>
  </head>
  <body>
    <article>
      <h6 class="kicker">/آشتی با کالای ایرانی/</h6>
      <h1>مردم تشویق به فعالیت اقتصادی و تولیدی شوند</h1>
      <address><time datetime="2019-11-18T10:16:19+00:00">18 Nov 2019, 10:16</time> by <a rel="author">مهسا طاعتی لاطران</a></address>
      <p>رئیس کمیسیون بازار سرمایه، بیمه و بانک اتاق بازرگانی ایران گفت: اگر بتوانیم مردم را تشویق کنیم تا وارد چرخه تولید و اقتصاد کشور شوند، مطمئن باشید مصرف تولیدات داخلی افزایش خواهد یافت.</p>
      <p>داریوش پاک‌بین در گفت‌وگو با ایسنا، اظهار کرد: مصرف‌کننده ایرانی از چرخه و روند تولید داخل اطلاع ندارد بنابراین اگر مردم در اقتصاد و تولید کشور دخیل شوند، متوجه خواهند شد که اگر یک کالای ایرانی را بخرند، یک نفر در داخل کشور اشتغال پیدا می‌کند و موجب می‌شود تا ۱۰ خانوار ایرانی درآمد داشته باشند تا رویکرد حمایت از تولید داخل محقق شود.</p>
      <p>وی ادامه داد: در این زمینه بر تولیدکنندگان ایرانی واجب است که خود را به استانداردهای روز دنیا نزدیک کنند تا کیفیت و استاندارد محصولات خود را ارتقا دهند. همچنین، در این راستا باید فرهنگ خرید کالای ایرانی و حمایت از تولید داخل را در مردم نهادینه کنیم.</p>
      <p>رئیس کمیسیون بازار سرمایه، بیمه و بانک اتاق بازرگانی ایران افزود: این موضوع تا در کتب درسی در مدارس و دانشگاه‌ها وارد نشود، مردم این تفکر را بدست نخواهند آورد که اگر یک کالای ایرانی بخرند، موجب می‌شوند تا یک نفر در داخل کشور شاغل شود؛ تا زمانی که این افکار در مردم نهادینه نشود، نمی‌توانیم از مردم برای حمایت از کالای ایرانی انتظار داشته باشیم.</p>
      <p>وی تاکید کرد: باید بتوانیم در این زمینه خانواده‌های کوچکی که در خانه فعالیت اقتصادی می‌کنند را حمایت کنیم و همچنین تعاونی‌های کوچک را به تعاونی‌های بزرگتری تبدیل کنیم.</p>
      <p>انتهای پیام</p>
    </article>
  </body>
</html>