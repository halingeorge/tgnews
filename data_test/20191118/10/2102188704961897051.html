<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653811/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T10:50:00+00:00"/>
    <meta property="og:title" content="Українське Дунайське пароплавство очолив юрист"/>
    <meta property="og:description" content="Наказом міністра інфраструктури Владислава Криклія виконуючим обов’язки голови правління “Українського Дунайського пароплавства” призначений Олексій Хомяков"/>
  </head>
  <body>
    <article>
      <h1>Українське Дунайське пароплавство очолив юрист</h1>
      <address>
        <time datetime="2019-11-18T10:50:00+00:00">18 Nov 2019, 10:50</time>
      </address>
      <p>Наказом міністра інфраструктури Владислава Криклія виконуючим обов'язки голови правління "Українського Дунайського пароплавства" призначений Олексій Хомяков.</p>
      <p>Текст наказу опублікувало видання <a href="https://bessarabiaua.media/art.php?id=2376&amp;fbclid=IwAR0KI2tgLWLSjqBPwWumASzRRtjwmkw_kDBVUsMDRoQ-8-XJPky7LV9FhqY">Бессарабія.Медіа</a>.</p>
      <p>"Призначити Хомякова Олексія Валерійовича з 18 листопада 2019 року виконуючим обов'язки голови правління приватного акціонерного товариства "Українське Дунайське пароплавство" до прийняття відповідного рішення Вищим органом товариства", - йдеться в наказі.</p>
      <p>Хомяков працював у найбільшій українській юридичній компанії "Астерс". Повідомляється, що у нього є досвід роботи в судноплавній компанії "Укррічфлот".</p>
      <p>Основним напрямком діяльності Хомякова є податкове право. Також він спеціалізується на корпоративному праві, управлінні активами, іноземних інвестиціях.</p>
      <p>Хомяков відомий тим, що в 2017 році через суд <a href="https://www.epravda.com.ua/news/2017/05/29/625405/">домігся</a> від Міністерства фінансів розкриття інформації про реструктуризацію боргів на 23 мільярда доларів у 2015 році.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>Міністерство інфраструктури припинило повноваження <a href="https://www.epravda.com.ua/news/2019/10/8/652390/">Дмитра Чалого</a> на посаді голови правління ПрАТ "Українське Дунайське Пароплавство", звільнивши його з роботи 8 жовтня 2019 року.</i>
      </p>
      <p>
        <i>Чалий був призначений на посаду 15 березня 2018 року <a href="https://www.epravda.com.ua/news/2018/03/15/634986/">поза конкурсом</a>. </i>
      </p>
      <p>
        <i>Колишній міністр інфраструктури Володимир Омелян в інтерв’ю ЕП назвав це призначення "<a href="https://www.epravda.com.ua/publications/2018/09/17/640643/">політичним рішенням</a>".</i>
      </p>
      <p>
        <i>УДП здійснює понад 30% транспортних перевезень по Дунаю.</i>
      </p>
      <p>
        <i>Флот УДП нараховує майже 400 самохідних та несамохідних річкових і 30 морських суден.</i>
      </p>
      <p>
        <i>Основу дунайських перевезень флоту становить українська металургійна сировина, що поставляється для різних споживачів у придунайських країнах.</i>
      </p>
    </article>
  </body>
</html>