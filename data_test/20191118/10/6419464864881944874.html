<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/milisan-sti-nea-selida/z-dimadama-sti-nea-selida-to-kinima-allagis-einai-i-mitra-tis-dimokratikis-parataxis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T10:43:57+00:00"/>
    <meta property="og:title" content="Ζ. Δημαδάμα στη «Νέα Σελίδα»: Το Κίνημα Αλλαγής είναι η μήτρα της δημοκρατικής παράταξης"/>
    <meta property="og:description" content="«Εμείς έχουμε συνειδητά αναλάβει τον δημιουργικό ρόλο με σοβαρή αντιπολίτευση», περιγράφει η αναπληρώτρια εκπρόσωπος Τύπου του ΚΙΝΑΛ, Ζέφη Δημαδάμα."/>
  </head>
  <body>
    <article>
      <h1>Ζ. Δημαδάμα στη «Νέα Σελίδα»: Το Κίνημα Αλλαγής είναι η μήτρα της δημοκρατικής παράταξης</h1>
      <address>
        <time datetime="2019-11-18T10:43:57+00:00">18 Nov 2019, 10:43</time>
      </address>
      <p>
        <i>«Ο τεχνητός διπολισμός εξυπηρετεί αποκλειστικά το αφήγημα ΝΔ και ΣΥΡΙΖΑ, όχι τη χώρα. Εμείς έχουμε συνειδητά αναλάβει τον δημιουργικό ρόλο με σοβαρή αντιπολίτευση» - «Για το Προσφυγικό, γιατί η κυβέρνηση δεν ζητά την αλλαγή της Κοινής Δήλωσης Ευρωπαϊκής Eνωσης - Τουρκίας αλλά και του Κανονισμού του Δουβλίνου;»</i>
      </p>
      <p><b>«Εμείς έχουμε συνειδητά αναλάβει τον δημιουργικό ρόλο με σοβαρή αντιπολίτευση»</b>, περιγράφει η αναπληρώτρια εκπρόσωπος Τύπου του <a href="https://neaselida.gr/tag/kinal/"><b>Κινήματος Αλλαγής</b></a> και <b>αντιπρόεδρος Γυναικών του Ευρωπαϊκού Σοσιαλιστικού Κόμματος</b>, <b><a href="https://neaselida.gr/tag/zefi-dimadama/">Ζέφη Δημαδάμα</a>,</b> αναφορικά με τον ρόλο του κόμματος στο νέο μετεκλογικό τοπίο, ενώ χαρακτηρίζει «κρίσιμη» την παρούσα πολιτική συγκυρία.</p>
      <p>
        <b>της Γεωργίας Σαδανά</b>
        <br/>
        <b>gsadana@neaselida.news</b>
      </p>
      <p>Με αιχμή του δόρατος τη διαχείριση της μεταναστευτικής – προσφυγικής κρίσης, η ίδια υπενθυμίζει την πρωτοβουλία της κυρίας <a href="https://neaselida.gr/tag/fofi-gennimata/"><b>Γεννηματά</b></a> να καταθέσει επίκαιρη ερώτηση στην Ωρα του Πρωθυπουργού «ώστε να σηματοδοτηθεί η κρισιμότητα του ζητήματος αυτού για τη χώρα μας». Ερωτηθείσα για το επικείμενο <b>Συνέδριο του <a href="https://neaselida.gr/tag/pasok/">ΠΑΣΟΚ</a>,</b> η κυρία <b>Δημαδάμα</b> κάνει λόγο για «φυγή προς τα εμπρός» που «ξεκινά με σεβασμό στο δικό μας <b>ΠΑΣΟΚ»</b> και απαντά «τίποτε έκτακτο ή αιφνιδιαστικό» ως προς τις αιτιάσεις για επιτάχυνση των διαδικασιών». Στον αντίποδα, η αναπληρώτρια εκπρόσωπος Τύπου του <b>ΚΙΝΑΛ</b> υπογραμμίζει ότι «το μέλλον της προοδευτικής παράταξης είναι στα χεριά των πολιτών» και ξεκαθαρίζει με αφορμή τα γεγονότα στην <b>ΑΣΟΕΕ</b> ότι «είμαστε κατά της βίας και υπέρ των ανοιχτών πανεπιστημίων. Κάθε μορφή βίας, απ’ όπου κι αν προέρχεται, είναι για εμάς καταδικαστέα».</p>
      <p>
        <b>Απέχουμε λίγες μόνο ημέρες από τη διεξαγωγή Εκτακτου Συνεδρίου του ΠΑΣΟΚ. Πόσο επίκαιρη είναι μια τέτοια εσωκομματική διαδικασία σε αυτή την πολιτική συγκυρία;</b>
      </p>
      <p>Η πολιτική συγκυρία είναι πραγματικά κρίσιμη και γι’ αυτόν ακριβώς τον λόγο είμαστε έτοιμοι κι εμείς στο Κίνημα Αλλαγής. Σε αυτό το πλαίσιο, από τον Μάιο του 2019 -εν μέσω τριών εκλογικών διαδικασιών- πραγματοποιήσαμε την ΚΟΕΣ ΠΑΣΟΚ και αποφασίσαμε τη διεξαγωγή του αναμενόμενου Συνεδρίου ΠΑΣΟΚ έως την 7η Δεκεμβρίου 2019, όπως ορίζει το καταστατικό μας. Τίποτε έκτακτο ή αιφνιδιαστικό επομένως. Σε αυτή τη συγκυρία ιδιαίτερα κρίσιμη είναι η εξωστρέφεια του Κινήματος Αλλαγής, όπως και η απαίτηση των πολιτών να ασχοληθούμε με την ουσία της πολιτικής και να προχωρήσουμε ενωμένοι, καταθέτοντας τις προτάσεις μας για τη διακυβέρνηση της χώρας. Η φυγή προς τα εμπρός ξεκινά με σεβασμό στο δικό μας ΠΑΣΟΚ, στην ιστορία του, ενισχύοντας και σφραγίζοντας τον ρόλο του ως πρωταγωνιστή στο Κίνημα Αλλαγής και στην κοινωνία.</p>
      <p>
        <b>Η πρόεδρος του Κινήματος Αλλαγής, Φώφη Γεννηματά, προτάσσει την ατζέντα της καθημερινότητας στην αντιπολιτευτική της δραστηριότητα. Εκτιμάτε ότι μπορεί το Κίνημα Αλλαγής να είναι χρήσιμο σε ένα περιβάλλον έντονου διπολισμού;</b>
      </p>
      <p>Το Κίνημα Αλλαγής είναι το τρίτο κόμμα στην ελληνική Βουλή, όπως αυτό αποτυπώθηκε στις πρόσφατες εκλογές, κάτι που μας δίνει έναν ξεχωριστό ρόλο. Ο τεχνητός διπολισμός που τόσο προεκλογικά όσο και μετεκλογικά καλλιέργησαν και καλλιεργούν ο ΣΥΡΙΖΑ και η ΝΔ εξυπηρετεί αποκλειστικά το αφήγημά τους, αλλά όχι τη χώρα. Επειδή εμείς έχουμε συνειδητά αναλάβει τον δημιουργικό ρόλο με σοβαρή αντιπολίτευση, με προτάσεις, ειδικά όταν η αξιωματική αντιπολίτευση αμφιταλαντεύεται ακόμη στις εσωκομματικές αναζητήσεις, εκτεθειμένη από τις αξέχαστες «κωλοτούμπες» της, είναι βέβαιο ότι τους ενοχλούμε…</p>
      <p>Τους ενοχλούμε γιατί μιλάμε τη γλώσσα της αλήθειας και γιατί προτάσσουμε συστηματικά την καθημερινότητα του πολίτη. Η Κοινοβουλευτική μας Ομάδα ανέδειξε σειρά κρίσιμων ζητημάτων, όπως οι παράνομες χρεώσεις των τραπεζών στις συναλλαγές των πολιτών, όταν κανείς άλλος δεν μιλούσε γι’ αυτό. Το Κίνημα Αλλαγής κατέθεσε σχετική τροπολογία για την προστασία της πρώτης κατοικίας, αφού, όπως γνωρίζετε, στο τέλος του έτους λήγει το πλαίσιο προστασίας της. Συγχρόνως, η εγκληματικότητα παραμένει, το κέντρο της Αθήνας επιβαρύνεται και οι δράσεις της κυβέρνησης είναι περισσότερο επικοινωνιακού χαρακτήρα και λιγότερο ουσίας. Το λέμε και το ξαναλέμε… Χρειάζεται ολοκληρωμένο σχέδιο για την αντιμετώπιση των παραπάνω και όχι αποσπασματικές δράσεις.</p>
      <p>
        <b>Με πρωτοβουλία του Κινήματος Αλλαγής στη Βουλή, η διαχείριση της μεταναστευτικής – προσφυγικής κρίσης τοποθετείται στην κορυφή της πολιτικής ατζέντας. Θεωρείτε επιβεβλημένη αυτή τη συζήτηση και γιατί;</b>
      </p>
      <p>Η Φώφη Γεννηματά κατέθεσε επίκαιρη ερώτηση στην Ωρα του Πρωθυπουργού για το Προσφυγικό ώστε να σηματοδοτηθεί η κρισιμότητα του ζητήματος αυτού για τη χώρα μας. Η κατάσταση των νησιών μας είναι εξαιρετικά δύσκολη. Η κυβέρνηση της ΝΔ πρέπει να αναλάβει δράση για την αντιμετώπιση του προσφυγικού ζητήματος, αλλά, δυστυχώς, αποδεικνύεται ότι ακολουθεί τα μεγάλα λάθη της προηγούμενης κυβέρνησης ΣΥΡΙΖΑΝΕΛ. Η ΝΔ είναι απροετοίμαστη, χωρίς σχέδιο και χωρίς προγραμματισμό στο θέμα αυτό. Το Κίνημα Αλλαγής τα τελευταία χρόνια επαναλαμβάνει ότι το Προσφυγικό ξεπερνά τη χώρα μας και απαιτείται η ενεργοποίηση και της ΕΕ. Οχι μόνο με οικονομικούς πόρους -αν και ακόμη αναζητούνται τα 1,6 δισ. ευρώ που έλαβε η κυβέρνηση ΣΥΡΙΖΑΝΕΛ από την Ενωση για την αντιμετώπιση του Προσφυγικού-, αλλά και με πολιτικές και στρατηγικό σχεδιασμό. Τι συμβαίνει με την αναλογική μετεγκατάσταση των ανθρώπων αυτών σε άλλες χώρες της ΕΕ; Γιατί η κυβέρνηση δεν ζητά την αλλαγή της Κοινής Δήλωσης Ευρωπαϊκής Ενωσης – Τουρκίας αλλά και αλλαγή του Κανονισμού του Δουβλίνου;</p>
      <p>
        <b>Στελέχη του ΠΑΣΟΚ ανταλλάσσουν δημόσια απόψεις και προβληματισμούς με στελέχη του ΣΥΡΙΖΑ αναφορικά με το μέλλον της προοδευτικής παράταξης. Εκτιμάτε ότι αυτός ο διάλογος είναι προάγγελος πιθανών μελλοντικών συγκλίσεων;</b>
      </p>
      <p>Το μέλλον της προοδευτικής παράταξης είναι στα χεριά των πολιτών. Το Κίνημα Αλλαγής άνοιξε τον δρόμο στην προοδευτική συνεργασία και συμπεριέλαβε κόμματα, κινήσεις, προσωπικότητες και 212.000 πολίτες, οι οποίοι ενεργοποιήθηκαν, ψήφισαν και συντάχθηκαν με στόχο την ενίσχυση της δημοκρατικής παράταξης. Είμαστε εδώ ανοίγοντας τις διαδικασίες στη βάση της κοινωνίας, στις γυναίκες, στους νέους, στους επαγγελματίες, στις ευπαθείς ομάδες, ώστε να εκφραστούν, να συμμετάσχουν και να συνδιαμορφώσουν το μέλλον τους. Η ΝΔ συνεχίζει στον συντηρητικό δρόμο της Δεξιάς, χωρίς να απολογηθεί ποτέ για την οικονομική κατάρρευση της χώρας την περίοδο 2004-2009. Ο δήθεν «αριστερός» ΣΥΡΙΖΑ βρίσκεται σε αναζήτηση ταυτότητας, ύστερα από μια διακυβέρνηση τεσσεράμισι χρόνων με τους ΑΝΕΛ, τους οποίους και ενσωμάτωσε, καθώς και με διάφορους άλλους καρεκλοκένταυρους που αναζητούσαν εναγωνίως εξουσία και οι οποίοι τώρα βρέθηκαν αμήχανοι στα έδρανα της αντιπολίτευσης. Η προοπτική αυτών μοιάζει «θολή» και αμφίβολη. Το Κίνημα Αλλαγής είναι η μήτρα που διαμορφώνει τη δημοκρατική παράταξη με σύγχρονους όρους και νέα πρόσωπα για όλους ανεξαιρέτως τους πολίτες.</p>
      <p>
        <b>Η αστυνομική επιχείρηση στην ΑΣΟΕΕ πιστεύετε ότι απαντά δραστικά στην ανάγκη εύρυθμης λειτουργίας των ακαδημαϊκών ιδρυμάτων;</b>
      </p>
      <p>Είμαστε κατά της βίας και υπέρ των ανοιχτών πανεπιστημίων. Κάθε μορφή βίας, απ’ όπου κι αν προέρχεται, είναι για εμάς καταδικαστέα. Η ΝΔ και ο ΣΥΡΙΖΑ έχουν αναγάγει τη συζήτηση για τα πανεπιστήμια σε «κλέφτες και αστυνόμους», υιοθετώντας ακραία ρητορική, η οποία πυροδοτεί συγκρούσεις και δεν βοηθά ούτε στην εκτόνωση των εντάσεων ούτε στη δημιουργία συναινέσεων για το καλό όλων. Η ανομία και οι παράνομες δραστηριότητες δεν έχουν καμιά θέση στα πανεπιστήμιά μας και όπου υπάρχουν πρέπει με σχέδιο, νηφαλιότητα και συνεννόηση να αντιμετωπίζονται δραστικά. Οι υπερβολές και η αστυνομοκρατία δεν συνδράμουν στην αποκατάσταση της ηρεμίας και της εύρυθμης λειτουργίας των σχολών. Το Κίνημα Αλλαγής επιμένει στη στήριξη των δημόσιων πανεπιστήμιων, στην ενίσχυση της έρευνας και των υποτροφιών, στη βελτίωση των προγραμμάτων σπουδών και στη στήριξη των φοιτητών μας που διαπρέπουν και θέλουμε να παραμείνουν στη χώρα μας.</p>
      <p>
        <i>
          <b>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου.</b>
        </i>
      </p>
      <related>
        <a href="https://neaselida.gr/efimerida/kinal-oi-provoleis-sto-synedrio-pasok/"/>
      </related>
    </article>
  </body>
</html>