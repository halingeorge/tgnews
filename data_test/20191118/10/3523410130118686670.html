<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640459/%D8%A8%D8%A7%D8%B1%D8%B4%E2%80%8C%D9%87%D8%A7-%D9%87%D9%85%DA%86%D9%86%D8%A7%D9%86-%D8%AF%D8%B1-%DA%A9%D8%B4%D9%88%D8%B1-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T10:55:00+00:00"/>
    <meta property="og:title" content="بارش‌ها همچنان در کشور ادامه دارد"/>
    <meta property="og:description" content="براساس نقشه‌های سازمان هواشناسی همچنان فعالیت سردچال قطبی در کشورمان ادامه دارد و بارش‌ها در اغلب مناطق ادامه دارد"/>
  </head>
  <body>
    <article>
      <h1>
        <a href="https://www.bultannews.com/fa/news/640459/%D8%A8%D8%A7%D8%B1%D8%B4%E2%80%8C%D9%87%D8%A7-%D9%87%D9%85%DA%86%D9%86%D8%A7%D9%86-%D8%AF%D8%B1-%DA%A9%D8%B4%D9%88%D8%B1-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF">بارش‌ها همچنان در کشور ادامه دارد</a>
      </h1>
      <h2>براساس نقشه‌های سازمان هواشناسی همچنان فعالیت سردچال قطبی در کشورمان ادامه دارد و بارش‌ها در اغلب مناطق ادامه دارد</h2>
      <address><time datetime="2019-11-18T10:55:00+00:00">18 Nov 2019, 10:55</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، کارشناسان سازمان هواشناسی با توجه به نقشه‌های ماهواره‌ای پیش‌بینی کرده‌اند سامانه بارشی مستقر در کشور همچنان فعال است و بارندگی‌ها در اغلب نقاط کشور ادامه دارد.</p>
      <p>براساس این پیش‌بینی‌ها امروز دوشنبه 98/8/27 اغلب نقاط ایران آسمانی ابری دارند و مناطق مرتفع شاهد بارندگی هستند، به این ترتیب آسمان استان‌های شمال‌غرب، غرب و جنوب‌‌غرب ایران پدیده متراکم ابر همراه با بارندگی دارند و در مناطق مرتفع این بارندگی‌ها به‌صورت برف پیش‌بینی شده است.</p>
      <p>در همین حال، کارشناسان این سازمان پیش‌بینی کرده‌اند از اواخر فردا سه‌شنبه 98/8/28 فعالیت این سامانه در نوار غربی کشورمان کاهش یافته، اما سرعت حرکت ابرها عاملی است تا بارش‌های بیشتری را در مرکز و نوار شرقی ایران تجربه کنیم.</p>
      <p>به‌عنوان مثال اصفهانی‌ها نخستین برف پاییزی امسال خود را تجربه کردند به‌صورتی که ارتفاعات جنوب شهر اصفهان کاملاً سفیدپوش شد و امروز هم بارش برف در این شهر ادامه داشته و هوای اصفهان سردتر می‌شود.</p>
      <p>بر همین اساس امروز دوشنبه ساکنان استان‌های چهارمحال و بختیاری، آذربایجان شرقی و غربی، زنجان، قزوین، کهگیلویه و بویراحمد، سمنان، تهران و دامنه‌های البرز شاهد بارش‌ برف هستند که در مناطق مرتفع این مناطق بارش‌ها سنگین‌تر است.</p>
      <p>از سوی دیگر ساکنان شهرستان‌های، امیدیه، بوشهر، شیراز و بندرعباس امروز بارندگی‌های قابل توجهی را تجربه می‌کنند که در بوشهر احتمال آبگرفتگی معابر به‌دلیل بارش‌های سنگین دور از انتظار نیست.</p>
    </article>
  </body>
</html>