<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103156/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T10:10:49+00:00"/>
    <meta property="og:title" content="Україна судитиметься з РФ у трибуналі з морського права попри повернення кораблів"/>
    <meta property="og:description" content="21 листопада Арбітражний трибунал Міжнародного суду ООН проведе перші слухання у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права."/>
  </head>
  <body>
    <article>
      <h1>Україна судитиметься з РФ у трибуналі з морського права попри повернення кораблів</h1>
      <address>
        <time datetime="2019-11-18T10:10:49+00:00">18 Nov 2019, 10:10</time>
      </address>
      <p>21 листопада Арбітражний трибунал Міжнародного суду ООН проведе перші слухання у справі щодо порушення імунітету трьох українських військово-морських суден та 24 членів їхніх екіпажів за Конвенцією ООН з морського права.</p>
      <p>Як пише "Європейська правда", про це повідомила заступниця глави МЗС України Лана Зеркаль на своїй сторінці у <a href="https://www.facebook.com/lana.zerkal?fref=search&amp;__tn__=%2Cd%2CP-R&amp;eid=ARCp1MXWDBxWwWC8wlJRDqJ2Rx840CVwmWSY23dXRUeD47kfmTRnDlIvHtsaR11oRVY6Kx6CCk5mp9qA">Facebook</a>.</p>
      <p>Зеркаль зазначила, що "поки "Нікополь", "Бердянськ" і "Яни Капу" прямують додому в Одесу, команда Міністерства закордонних справ прямує в Гаагу". Як відомо, очікується, що Москва поверне Києву захоплені біля Керченської протоки українські кораблі <b><a href="https://www.pravda.com.ua/news/2019/11/17/7232234/">18 листопада</a></b>.</p>
      <p>Зеркаль нагадала, що Міжнародний трибунал з морського права 25 травня 2019 року на запит України <b><a href="https://www.eurointegration.com.ua/news/2019/05/25/7096585/">зобов‘язав</a></b> Росію негайно повернути під контроль України "Нікополь", "Бердянськ" і "Яни Капу"  та 24 членів їхніх екіпажів.</p>
      <p>"Проте наказ Міжнародного трибуналу не був і не є самоціллю. Наша мета — встановлення порушення права, відновлення його і отримання належної компенсації", - заявила заступниця міністра.</p>
      <p>Вона провела паралель з відомою справою щодо "Арктік Санрайз" (Нідерланди проти Росії), у якій арбітражний трибунал визнав порушення Росією Конвенціїї ООН з морського права та зобов’язав сплатити компенсацію на користь королівства Нідерланди.</p>
      <p>"Ми також збираємося пройти цей шлях і довести всьому світу і арбітражному трибуналу, що прохід 25 листопада 2018 року був мирним і законним, а дії Російської Федерації, в тому числі щодо кримінального переслідування наших моряків, є порушенням норм міжнародного права", - резюмувала Зеркаль.</p>
      <p>25 листопада 2018 року в Керченській протоці російські військові обстріляли і <a href="https://www.pravda.com.ua/news/2018/11/25/7199252/">захопили </a>українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя.</p>
      <p>24 полоненим українцям пред'явили <a href="https://www.pravda.com.ua/news/2018/11/28/7199564/">звинувачення</a> за ч.3 ст.322 КК Росії (незаконний перетин кордону). 7 вересня 2019 року моряків <a href="https://www.pravda.com.ua/news/2019/09/7/7225605/">обміняли </a>і повернули в Україну.</p>
      <related>
        <a href="https://www.eurointegration.com.ua/news/2019/11/4/7102603/"/>
        <a href="https://www.eurointegration.com.ua/news/2019/05/10/7095990/"/>
      </related>
    </article>
  </body>
</html>