<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820298-u-balaklii-zavtra-poprosautsa-z-dvoma-vijskovimi-aki-zaginuli-pid-cas-vibuhiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T10:51:00+00:00"/>
    <meta property="og:title" content="У Балаклії завтра попрощаються з двома військовими, які загинули під час вибухів"/>
    <meta property="og:description" content="У військовій частині №А0563 у вівторок,19 листопада, попрощаються з двома загиблими під час вибухів 15 листопада."/>
  </head>
  <body>
    <article>
      <h1>У Балаклії завтра попрощаються з двома військовими, які загинули під час вибухів</h1>
      <h2>У військовій частині №А0563 у вівторок,19 листопада, попрощаються з двома загиблими під час вибухів 15 листопада.</h2>
      <address>
        <time datetime="2019-11-18T10:51:00+00:00">18 Nov 2019, 10:51</time>
      </address>
      <p>Про це повідомляється на <a href="https://www.facebook.com/vchA0563/photos/a.2435663229993813/2748227818737351/?type=3&amp;theater">Facebook</a>-сторінці військової частини.</p>
      <p>«19 листопада о 10 годині у приміщенні клубу військової частини відбудеться церемонія прощання із загиблими військовослужбовцями частини прапорщиком Мовчаном Дмитром Сергійовичем та старшим солдатом Ярмаком Денисом Миколайовичем», - йдеться у повідомленні.</p>
      <p>Що ж до постраждалих під час вибухів, то один з них знаходиться у лікарні швидкої та невідкладної допомоги в Харкові. Його стан лікарі розцінюють як середньої тяжкості.</p>
      <p>Ще двоє постраждалих знаходяться у Військово-медичному клінічному центрі Північного регіону, їх стан задовільний. У одного - поверхневі опіки обличчя та тулуба (близько 3%), у другого - забій ліктьового суглоба.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819720-vibuhi-u-balaklii-postrazdali-otrimali-opiki-ta-mnozinni-oskolkovi-poranenna.html">Вибухи у Балаклії: постраждалі отримали опіки та множинні осколкові поранення</a>
      </blockquote>
      <p>Як повідомляв Укрінформ, 15 листопада о 14:30 на арсеналі в Балаклії на спеціально обладнаному майданчику для утилізації боєприпасів сталося близько 20 вибухів.</p>
      <p>За уточненою інформацією <a href="https://www.ukrinform.ua/rubric-regions/2819339-vibuh-u-balaklii-postrazdali-patero-vijskovih-dvoe-zaginuli.html">Генштабу ЗСУ</a>, внаслідок цієї надзвичайної події двоє військовослужбовців-саперів загинули, п’ятеро отримали поранення.</p>
      <p>Як повідомили в Інформаційному агентстві Міноборони в Харкові, загиблі - старший солдат і прапорщик з м. Охтирка Сумської області, військовослужбовці 91-го окремого полку оперативного забезпечення.</p>
      <p>Постраждалі – двоє уродженців Чугуєва Харківської області, один з Кіровоградської області, один з Києва, один з Охтирки.</p>
      <p>17 листопада в Харківській лікарні швидкої та невідкладної допомоги помер 43-річний водій, старший солдат, який отримав тяжкі травми в результаті вибухів. Померлий родом із Кіровоградщини.</p>
      <p>Слідчі теруправління ДБР у Полтаві<a href="https://www.ukrinform.ua/rubric-regions/2819286-dbr-vidkrilo-spravu-cerez-vibuhi-na-arsenali-u-balaklii.html">проводять досудове розслідування</a> за ч. 3 ст. 425 Кримінального кодексу України - недбале ставлення військової службової особи до служби, що спричинило істотну шкоду, вчинене в умовах особливого періоду.</p>
      <p>16 листопада Генштаб ЗСУ <a href="https://www.ukrinform.ua/rubric-regions/2819538-vibuhi-u-balaklii-u-genstabi-vidtvorili-podii-so-pereduvali-tragedii.html">висловив припущення</a>, що ймовірно у ході завантаження залишків боєприпасів та їхніх елементів, які готували для утилізації, зокрема твердопаливного двигуна до ракет 3М9 зенітно-ракетного комплексу «Куб», відбулось його загорання з подальшим підривом накопичених для знищення вибухонебезпечних предметів.</p>
    </article>
  </body>
</html>