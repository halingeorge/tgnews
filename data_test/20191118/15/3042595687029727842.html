<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/tjener-over-54-milliarder-pa-n-dag/71833589"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T15:56:11+00:00"/>
    <meta property="og:title" content="Tjener over 5,4 milliarder på én dag"/>
    <meta property="og:description" content="Kylie Jenner selger over halvparten av selskapet og bytter navn."/>
  </head>
  <body>
    <article>
      <h1>Tjener over 5,4 milliarder på én dag</h1>
      <h2>Kylie Jenner selger over halvparten av selskapet og bytter navn.</h2>
      <address><time datetime="2019-11-18T15:56:11+00:00">18 Nov 2019, 15:56</time> by <a rel="author">Henriette Eilertsen</a></address>
      <p>De siste fire åra har den yngste i Kardashian/Jenner-klanen, <a href="https://www.dagbladet.no/kjendis/flasher-millionene---nadd-nye-hoyder/71662742">Kylie Jenner (22), tjent seg søkkrik</a> på sitt eget sminkemerke. I november 2015 lanserte hun Kylie Cosmetics, som siden den gang <a href="https://www.dagbladet.no/kjendis/utpekt-til-yngste-selfmade-milliardaer/70840351">har vokst seg stadig større.</a></p>
      <p>Tidligere i år slo Forbes fast at den unge realitystjerna er <a href="https://www.dagbladet.no/kjendis/utpekt-til-yngste-selfmade-milliardaer/70840351">verdens yngste «self made» dollarmilliardær</a>, med en formue på elleville 9,14 milliarder norske kroner.</p>
      <p>Og nå ser det ut til at den allerede rike 22-åringen får enda mer kapital i lomma.</p>
      <p>Ifølge <a href="https://www.businessoffashion.com/articles/beauty/coty-buys-majority-stake-in-kylie-jenners-kylie-cosmetics">The Business of Fashion</a> har Jenner nå solgt hele 51 prosent av selskapet sitt til skjønnhetsselskapet Coty Inc., som ble grunnlagt allerede i 1904 av François Coty. Den stive prisen er på svimlende 600 millioner dollar, noe som tilsvarer over 5,4 milliarder norske kroner.</p>
      <p>Ifølge <a href="https://www.foxbusiness.com/markets/kyle-jenner-sells-stake-in-beauty-company-for-600m">Fox Business</a> kommer Jenner fremdeles til å være selskapets ansikt utad, men salget fører også med seg et navnebytte på Kylie Cosmetics. Ifølge nettstedet vil det framover hete Kylie Beauty.</p>
      <figure>
        <img src="https://dbstatic.no/71833787.jpg?imageId=71833787&amp;x=0&amp;y=9.8445595854922&amp;cropw=100&amp;croph=67.875647668394&amp;width=643&amp;height=655"/>
        <figcaption><b>SUKSESS:</b> Kylie Jenner har helt siden 2015 tjent seg søkkrik på sminkeprodukter. Det hele startet med leppeprodukter som de hun viste fram her i fjor. Foto: NTB Scanpix Vis mer</figcaption>
      </figure>
      <p>- Vi er glade over å ønske Kylie velkommen til vårt selskap og vår familie, sier administrerende direktør i Coty, Pierre Laubies, i en uttalelse.</p>
      <p>- Å få kombinere Kylies kreative visjon og enestående forbrukerinteresse med Cotys ekspertise og ledelse innenfor skjønnhetsprodukter, er et spennende skritt i vår utvikling, sier han videre.</p>
      <p>Laubies avslører også at de allerede tenker på å utvikle flere produkter, både parfymer, kosmetikk og hudpleie for at Kylies merkevare skal nå sitt fulle potensial.</p>
      <h3>Åpen om suksessen</h3>
      <p>Kylie Jenner har på sin side uttalt i en pressemelding at hun ser fram til å bygge merkevaren til en av de største merkevarene innen skjønnhetsprodukter.</p>
      <p>Ifølge Fox Business er avtalen mellom de to selskapene ventet å være klar innen første del av Cotys regnskapsår i 2020.</p>
      <p>I et intervju med <a href="https://www.forbes.com/sites/natalierobehmed/2019/03/05/at-21-kylie-jenner-becomes-the-youngest-self-made-billionaire-ever/#6ddcb7512794">Forbes </a>tidligere i år åpnet 22-åringen også <a href="https://www.dagbladet.no/kjendis/utpekt-til-yngste-selfmade-milliardaer/70840351">opp om suksessen med sminkeselskapet</a>.</p>
      <p>- Jeg dukket opp i noen av butikkene og fortsatte med promoteringen på sosiale medier. Jeg gjorde det jeg pleier, og det funka, fortalte Jenner til magasinet.</p>
      <p>Ifølge Forbes gjør suksessen Jenner til den yngste «selfmade» milliardæren noensinne.</p>
      <p>- Jeg hadde ikke forventet noe. Jeg forutså ikke framtida, men anerkjennelsen føles veldig bra. Det er en fin klapp på skuldra, fortalte Jenner til nettstedet.</p>
      <p>Alle inntektene fra sminkeselskapet har tidligere gått rett i lomma på 22-åringen, da hun fram til nå har eid hundre prosent av selskapet selv, og imperiet består bare av sju fulltidsansatte og fem deltidsansatte.</p>
      <p>Men mandag ble det altså kjent at over halvparten av selskapet, 51 prosent for å være nøyaktig, nå selges til Coty.</p>
    </article>
  </body>
</html>