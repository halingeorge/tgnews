<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/talhar-la-volanul-unui-mercedes-urmarit-de-politisti-pe-dn1-in-bihor-fugarul-era-fara-permis-si-urmarit-national-152870.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T15:21:00+00:00"/>
    <meta property="og:title" content="Tâlhar la volanul unui Mercedes, urmărit de poliţişti pe DN1, în Bihor: Fugarul era fără permis şi urmărit naţional"/>
    <meta property="og:description" content="Un tânăr în vârstă de 25 ani din Cluj Napoca, urmărit naţional după ce a jefuit o persoană în scara unui bloc şi a fugit de executarea pedepsei, a fost prins, în weekend, în localitatea Corniţel de poliţiştii din Bihor, care au fost obligaţi să-l urmărească şi să-l blocheze în trafic, deoarece a refuzat să se oprească la un control de rutină. În urma verificărilor, poliţiştii au descoperit că fugarul, Matei Şomo, nu deţine permis de conducere pentru nicio categorie de autovehicule."/>
  </head>
  <body>
    <article>
      <h1>Tâlhar la volanul unui Mercedes, urmărit de poliţişti pe DN1, în Bihor: Fugarul era fără permis şi urmărit naţional</h1>
      <address><time datetime="2019-11-18T15:21:00+00:00">18 Nov 2019, 15:21</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://cdn.ebihoreanul.ro/static/gallery_big/catuse18112019.JPG"/>
        <figcaption>foto:generic</figcaption>
      </figure>
      <p>Un tânăr în vârstă de 25 ani din Cluj Napoca, urmărit naţional după ce a jefuit o persoană în scara unui bloc şi a fugit de executarea pedepsei, a fost prins în localitatea Corniţel de poliţiştii din Bihor, care au fost obligaţi să-l urmărească şi să-l blocheze în trafic, deoarece a refuzat să oprească la un control de rutină. </p>
      <p>Acţiunea s-a derulat vineri după amiază. Matei Şomo se afla la volanul unui Mercedes şi se îndrepta spre Oradea când, în localitatea Borod, polițiștii Compartimentului Rutier din cadrul Poliţiei oraşului Aleşd i-au făcut semn să oprească.</p>
      <p>Potrivit unui comunicat transmis, luni, de purtătorul de cuvânt al Poliţiei Bihor, comisar şef Alina Fărcuţa, tânărul nu a oprit la semnalul polițiștilor și a întors înspre Cluj, făcând o manevră periculoasă pentru ceilalţi participanţi la trafic.</p>
      <p>"În consecință, polițiștii rutieri au procedat la urmărirea acestuia, fiind oprit în trafic în localitatea Corniţel", se precizează în document.</p>
      <p>În urma controlului efectuat, polițiștii au constatat că acesta nu posedă permis de conducere pentru nicio categorie de autovehicule. Totodată, clujeanul era urmărit naţional după ce a fost condamnat definitiv la 3 ani de detenţie pentru tâlhărie calificată. Împreună cu încă o persoană, Şomo a atacat un clujean în scara unui bloc, pe care l-au trântit la pământ şi l-au lăsat fără banii din portofel.</p>
      <p>Acum, tânărul s-a ales cu un nou dosar penal, pentru conducerea pe drumurile publice a unui vehicul de către o persoană care nu deține permis de conducere pentru nicio categorie de vehicule, iar cercetările sunt continuate de polițiștii Compartimentului Rutier Aleșd.</p>
      <p>Până la finalizarea anchetei, clujeanul în vârstă de 25 ani a fost încarcerat în Penitenciarul Oradea, pentru executarea pedepsei la care a fost condamnat.</p>
    </article>
  </body>
</html>