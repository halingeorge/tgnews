<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134750-mace-su-crvena-zvezda-zalgirio-padeka-gaisra-alytuje-likvidavusiems-ugniagesiams.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-18T15:13:00+00:00"/>
    <meta property="og:title" content="Mače su „Crvena Zvezda“ – „Žalgirio“ padėka gaisrą Alytuje likvidavusiems ugniagesiams"/>
    <meta property="og:description" content="Kauno „Žalgirio“ komanda lapkričio 21 dieną „Žalgirio“ arenoje sužais Eurolygos dešimtojo turo rungtynes su Belgrado „Crvena Zvezda“ krepšininkais. Šis mačas bus ypatingas Lietuvos žmonių saugumu besirūpinantiems pareigūnams – kartu su kariais bus paminėta artėjanti Lietuvos kariuomenės diena, o iš Alytaus, Marijampolės, Prienų ir Kauno rungtynių stebėti atvyks daugiau nei 200 ugniagesių. Prieš mėnesį laiko Alytuje kilusį ..."/>
  </head>
  <body>
    <article>
      <h1>Mače su „Crvena Zvezda“ – „Žalgirio“ padėka gaisrą Alytuje likvidavusiems ugniagesiams</h1>
      <address>
        <time datetime="2019-11-18T15:13:00+00:00">18 Nov 2019, 15:13</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-182463-any1000x1000.jpg">
          <img src="https://www.basketnews.lt/paveikslelis-182463-any630x500.jpg"/>
        </a>
      </figure>
      <p>Nuotr. BNS</p>
      <p>Kauno „Žalgirio“ komanda lapkričio 21 dieną „Žalgirio“ arenoje sužais Eurolygos dešimtojo turo rungtynes su Belgrado „Crvena Zvezda“ krepšininkais.</p>
      <p>Šis mačas bus ypatingas Lietuvos žmonių saugumu besirūpinantiems pareigūnams – kartu su kariais bus paminėta artėjanti Lietuvos kariuomenės diena, o iš Alytaus, Marijampolės, Prienų ir Kauno rungtynių stebėti atvyks daugiau nei 200 ugniagesių.</p>
      <p>Prieš mėnesį laiko Alytuje kilusį milžinišką gaisrą net 10 dienų likvidavo savo sveikata rizikavusios ugniagesių brigados iš kelių Lietuvos miestų.</p>
      <p>Padėką išreikšti norintys Lietuvos čempionai drauge su savo partnere UAB „Kautra“ net keturiais didžiuliais autobusais į rungtynes lapkričio 21-ąją suveš 164 ugniagesius iš Alytaus, Marijampolės ir Prienų, prie kurių prisijungs ir 60 ugniagesių iš Kauno.</p>
      <p>„Alytuje dirbame jau keliolika metų. Norėjosi prisidėti ir padėkoti vyrams dirbusiems tomis ekstremaliomis sąlygomis. O kokia geriausia dovana gali būti lietuviui vyrui? Krepšinio rungtynės. „Žalgirio ekspresu“ jau ketvirtus metus iš Alytaus vežame sirgalius į „Žalgirio“ rungtynes. Tikiuosi kelionė autobusu ir rungtynės praeis puikiai ir dovana įsimins“, – kalbėjo „Kautros“ marketingo vadovas Mindaugas Sakalauskas.</p>
      <p>Jau ketvirtus metus iš eilės „Žalgirio“ gerbėjus iš įvairių Lietuvos kampelių į Eurolygos rungtynes suvežantis „Žalgirio ekspresas“ šiemet kursuoja iš devynių miestų: Vilniaus, Vievio, Elektrėnų, Žiežmarių, Alytaus, Prienų, Druskininkų, Vilkaviškio ir Marijampolės.</p>
      <p>Kaip ir praėjusiais metais sirgaliai yra kviečiami burtis į „Žalgirio“ arenos 314-315 sektorius, kuriuose bilietai, atvykus „Žalgirio ekspresu“, kainuoja nuo 4 eurų, priklausomai nuo sėdimos vietos. Gerbėjų patogumui, įsigijus norimus bilietus į kitus sektorius, ar turint „Žalgirio“ sezono abonementą, siūloma nusipirkti tik kelionę bendraminčių apsuptyje su „Žalgirio ekspresu“.</p>
      <p>Eurolygos rungtynėse su svečiais iš Belgrado išskirtinio dėmesio sulauks ir Lietuvos kariai, kurie minės artėjančią ir lapkričio 23-iąją oficialiai švenčiamą Lietuvos kariuomenės dieną.</p>
      <p>Ta proga tribūnose išsikleis milžiniška Lietuvos trispalvė, o žalgiriečiai rungtyniaus su specialiomis aprangomis. „Žalgirio“ arenos koridoriuose nuotaiką palaikys Lietuvos oro pajėgų orkestras, žiūrovų taip pat lauks įvairios pramogos bei Vytauto Didžiojo karo muziejaus ekspozicija.</p>
      <h3>Šį sezoną metamos baudos</h3>
      <figure>
        <img src="https://www.basketnews.lt/paveikslelis-3704-any100x100.jpg"/>
      </figure>
      <p>86% 15,6</p>
      <figure>
        <img src="https://www.basketnews.lt/paveikslelis-93901-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/25-eurolyga/statistika.html">15,6</a></li>
        <li>Taiklumas: <a href="https://www.basketnews.lt/lygos/25-eurolyga/statistika.html">85,6%</a></li>
        <li>Vieta lygoje: <a href="https://www.basketnews.lt/lygos/25-eurolyga/statistika.html">1</a></li>
        <li>Geriausias pasiekimas: <a href="https://www.basketnews.lt/rungtynes/ziureti/82229-milano-ax-armani-exchange-kauno-zalgiris.html">21</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82211-kauno-zalgiris-vitorijos-baskonia.html">8</a></li>
        <li>Daugiausia pataiko: <a href="https://www.basketnews.lt/zaidejai/22749-zach-leday.html">Zach LeDay</a></li>
      </ul>
    </article>
  </body>
</html>