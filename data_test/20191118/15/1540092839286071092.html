<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197773/thessaloniki-aytoforo-gia-osoys-odigoyn-epikindyna-stin-perifereiaki-odo"/>
    <meta property="og:site_name" content="CNN.gr"/>
    <meta property="article:published_time" content="2019-11-18T15:06:11+00:00"/>
    <meta property="og:title" content="Θεσσαλονίκη: Αυτόφωρο για όσους οδηγούν επικίνδυνα στην Περιφερειακή Οδό"/>
    <meta property="og:description" content="Με την αυτόφωρη διαδικασία θα συλλαμβάνονται στο εξής όσοι οδηγούν επικίνδυνα στην Περιφερειακή Οδό της Θεσσαλονίκης ."/>
  </head>
  <body>
    <article>
      <h1>Θεσσαλονίκη: Αυτόφωρο για όσους οδηγούν επικίνδυνα στην Περιφερειακή Οδό</h1>
      <h2>Με την αυτόφωρη διαδικασία θα συλλαμβάνονται στο εξής όσοι οδηγούν επικίνδυνα στην Περιφερειακή Οδό της Θεσσαλονίκης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:06 , 18 November 2019</p>
      <p>Το μέτρο αυτό εντέλλεται με<b> εισαγγελική παραγγελία</b> να εφαρμόσει η Τροχαία σε περιπτώσεις που διαπιστώνονται <b>κραυγαλέες παραβιάσεις</b> του Κώδικα Οδικής Κυκλοφορίας (Κ.Ο.Κ.), ενώ για την εφαρμογή του συγκροτούνται ειδικά συνεργεία της αστυνομίας που θα πραγματοποιούν<b> εντατικούς ελέγχους και θα συλλαμβάνουν τους παραβάτες οδηγούς.</b></p>
      <p>Κατά πληροφορίες, στο «στόχαστρο» της εισαγγελικής παραγγελίας μπαίνουν οι «γρήγοροι» και «φουριόζοι» της Περιφερειακής Οδού, δηλαδή όσοι αναπτύσσουν υπερβολικές ταχύτητες ή πραγματοποιούν επικίνδυνους ελιγμούς στο οδόστρωμα, κατά τρόπο που θέτουν σε κίνδυνο ξένα πράγματα ή τις ζωές ανθρώπων, όπως ορίζεται στο άρθρο 290Α («επικίνδυνη οδήγηση») του Ποινικού Κώδικα (Π.Κ.).</p>
      <p>Πρόκειται για πρωτοβουλία την οποία ανέλαβε η εισαγγελέας πλημμελειοδικών, αρμόδια για θέματα τροχαίας, σε μια προσπάθεια βελτίωσης της οδικής ασφάλειας και προκειμένου να<b> μειωθούν τα τροχαία ατυχήματα</b> -είτε με υλικές ζημιές είτε ακόμη και θανατηφόρα- που αποτελούν συχνό φαινόμενο στην Περιφερειακή Οδό της πόλης.</p>
      <p>Το σχέδιο για την έναρξη των τροχονομικών ελέγχων και την τήρηση του μέτρου του αυτοφώρου συζητήθηκε σε<b> σύσκεψη που πραγματοποιήθηκε υπό την εισαγγελέα</b> με τη συμμετοχή ανώτατων και ανώτερων αξιωματικών της Διεύθυνσης Τροχαίας Θεσσαλονίκης.</p>
      <p>Στο πλαίσιο αυτό αποφασίστηκε να <b>συγκροτηθεί ομάδα αστυνομικών της Τροχαίας</b> που -κατά τις ώρες αιχμής- θα βρίσκονται σε περιπολικό και με τη χρήση ραντάρ θα πραγματοποιούν ελέγχους για οδηγούς που πατούν υπερβολικά το «γκάζι» ή κάνουν επικίνδυνες προσπεράσεις, «ζικ-ζακ» κ.ά. Στις περιπτώσεις αυτές θα ειδοποιούνται δικυκλιστές αστυνομικοί που θα βρίσκονται σε ετοιμότητα και θα ακολουθούν τους παραβάτες οδηγούς για να τους συλλάβουν ώστε να περάσουν από το αυτόφωρο. Οι έλεγχοι αυτοί, σύμφωνα με όσα αποφασίστηκαν, <b>ξεκίνησαν ήδη από σήμερα</b> ενώ <b>αναμένεται να εντατικοποιηθούν</b> μέσα στα επόμενα 24ωρα.</p>
      <p>Να σημειωθεί ότι, σύμφωνα με τον Π.Κ., με το άρθρο 290Α διώκεται «όποιος κατά τη συγκοινωνία στους δρόμους ή στις πλατείες: α) οδηγεί όχημα μολονότι δεν είναι σε θέση να το πράξει με ασφάλεια εξαιτίας της κατανάλωσης οινοπνεύματος ή χρήσης ναρκωτικών ουσιών ή λόγω σωματικής ή πνευματικής εξάντλησης ή β) οδηγεί όχημα σε εθνικές ή περιφερειακές οδούς αντίστροφα στο ρεύμα της εκάστοτε κατεύθυνσης ή σε πεζόδρομους, πεζοδρόμια ή πλατείες, ή οδηγεί όχημα που είναι τεχνικά ανασφαλές ή με ανασφαλή τρόπο φορτωμένο ή προβαίνει κατά την οδήγηση σε επικίνδυνους ελιγμούς ή μετέχει σε αυτοσχέδιους αγώνες».</p>
      <p>Οι ποινές που προβλέπονται στις παραπάνω περιπτώσεις<b> ξεκινούν από φυλάκιση έως τρία έτη ή χρηματική ποινή</b> αν από την πράξη<b> προέκυψε κοινός κίνδυνος σε ξένα πράγματα.</b> Στις περιπτώσεις που από την πράξη προέκυψε κίνδυνος για άνθρωπο, η προβλεπόμενη ποινή είναι τουλάχιστον ένα έτος. Αν προκλήθηκε, δε, <b>θάνατος</b> άλλου προβλέπεται <b>κάθειρξη τουλάχιστον δέκα ετών,</b> ενώ το δικαστήριο μπορεί να επιβάλει<b> ισόβια κάθειρξη</b> αν προκλήθηκε ο<b> θάνατος μεγάλου αριθμού ανθρώπων.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197714/epithesi-me-molotof-stin-troxaia-agias-paraskeyis">Επίθεση με μολότοφ στην Τροχαία Αγίας Παρασκευής</a>
        </li>
        <li>
          <a href="https://www.cnn.gr/news/ellada/story/197692/thessaloniki-astynomikos-dextike-epithesi-me-maxairi">Θεσσαλονίκη: Αστυνομικός δέχτηκε επίθεση με μαχαίρι</a>
        </li>
        <li>
          <a href="https://www.cnn.gr/news/ellada/story/197685/epeisodia-sti-thessaloniki-foties-kai-molotof-meta-tin-poreia">Επεισόδια στη Θεσσαλονίκη: Φωτιές και μολότοφ μετά την πορεία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/2623/thessaloniki">ΘΕΣΣΑΛΟΝΙΚΗ</a>
        </li>
        <li>
          <a href="https://www.cnn.gr/eidhseis/tag/23089/troxaia">ΤΡΟΧΑΙΑ</a>
        </li>
        <li>
          <a href="https://www.cnn.gr/eidhseis/tag/35089/aytofwro">ΑΥΤΟΦΩΡΟ</a>
        </li>
        <li>
          <a href="https://www.cnn.gr/eidhseis/tag/48946/perifereiakh-odos">ΠΕΡΙΦΕΡΕΙΑΚΗ ΟΔΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197751/snapshot/2397869.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197746/snapshot/21906627.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197761/snapshot/2718252.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197750/snapshot/BeFunky-collage-3.jpg"/>
      </figure>
    </article>
  </body>
</html>