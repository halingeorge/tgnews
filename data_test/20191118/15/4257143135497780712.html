<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/uj-hirek-a-viking-sigyn-ukran-kapitanyarol"/>
    <meta property="og:site_name" content="infostart"/>
    <meta property="article:published_time" content="2019-11-18T15:51:22+00:00"/>
    <meta property="og:title" content="Új hírek a Viking Sigyn ukrán kapitányáról"/>
    <meta property="og:description" content="Jogerősen elrendeltékJurij C. bűnügyi felügyeletét, vagyis megszüntették a letartóztatását, helyette bűnügyi felügyeletet rendeltek el."/>
  </head>
  <body>
    <article>
      <h1>Új hírek a Viking Sigyn ukrán kapitányáról</h1>
      <address><time datetime="2019-11-18T15:51:22+00:00">18 Nov 2019, 15:51</time> by <a rel="author">Infostart</a></address>
      <h3>Jogerősen elrendeltékJurij C. bűnügyi felügyeletét, vagyis megszüntették a letartóztatását, helyette bűnügyi felügyeletet rendeltek el.</h3>
      <p>A Fővárosi Törvényszék másodfokon helybenhagyta azt a végzést, amelyben a Budai Központi Kerületi Bíróság megszüntette a Viking Sigyn ukrán kapitányának letartóztatását és kényszerintézkedésként - a terhelt mozgását nyomon követő technikai eszközzel történő ellenőrzés mellett – bűnügyi felügyeletét rendelte el.</p>
      <p>A Fővárosi Törvényszék szerint ugyanis az elsőfokú bíróság végzése törvényes és megalapozott, annak indokai helytállóak. Az ügyben a nyomozás befejeződött, a bizonyítékok összegyűjtése megtörtént, a szükséges bizonyítási cselekményeket a nyomozó hatóság elvégezte, hamarosan vádemelés történhet, így a bizonyítás befolyásolásának reális lehetősége már nem áll fenn. Ezen különös ok vizsgálata körében alappal utalt a kerületi bíróság arra is, hogy – a korábban hivatkozott elsődleges szaktanácsadói véleménnyel ellentétben – a gyanúsított nem semmisített meg elektronikus adatokat, így nem törekedett a bizonyítás megnehezítésére - közölték.</p>
      <p>A tájékoztatás szerint helyesen állapította meg az elsőfokú bíróság azt is, hogy továbbra is fennáll a szökés, elrejtőzés veszélye, de</p>
      <blockquote>a kényszerintézkedéssel elérni kívánt célok a terhelt esetében bűnügyi felügyelet alkalmazásával is biztosíthatók.</blockquote>
      <p>A bűnügyi felügyeletet a férfi mozgását nyomon követő technikai eszközzel ellenőrzik. A gyanúsított a számára kijelölt lakást engedély nélkül nem hagyhatja el - tudatták.</p>
      <p>A Hableány sétahajó május 29-én süllyedt el Budapesten, a Margit híd közelében, miután összeütközött a Viking Sigyn szállodahajóval. A Hableányon 35-en utaztak, 33 dél-koreai turista és a kéttagú magyar személyzet. Hét koreait sikerült kimenteni, és azóta huszonhét holttestet találtak meg.</p>
      <p>
        <i>Nyitókép: MTI/Mónus Márton</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/10/26/befejeztek-a-nyomozast-a-hableany-balesetenek-ugyeben"/>
        <a href="https://infostart.hu/belfold/2019/10/25/bunugyi-felugyelet-ala-helyeztek-a-viking-sigyn-kapitanyat"/>
        <a href="https://infostart.hu/belfold/2019/10/16/karacsony-gergely-nem-vagyok-hibatlan-de-oszinte-leszek"/>
        <a href="https://infostart.hu/belfold/2019/10/15/hableany-dramai-videot-tett-kozze-a-rendorseg"/>
        <a href="https://infostart.hu/belfold/2019/10/11/uj-felvetelek-kerultek-elo-a-hableany-baleseterol"/>
      </related>
    </article>
  </body>
</html>