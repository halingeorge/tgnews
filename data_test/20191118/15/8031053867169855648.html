<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%af%ce%bd%ce%b1-%cf%80%cf%81%ce%bf%cf%82-%ce%b4%cf%8d%cf%83%ce%b7-%ce%bc%ce%b7%ce%bd-%ce%b1%ce%bd%ce%b1%ce%ba%ce%b1%cf%84%ce%b5%cf%8d%ce%b5%cf%83%cf%84%ce%b5-%cf%83%cf%84%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T15:31:49+00:00"/>
    <meta property="og:title" content="Κίνα προς Δύση: “Μην ανακατεύεστε στο Χονγκ Κονγκ”"/>
    <meta property="og:description" content="Ο πρεσβευτής της Κίνας στο Λονδίνο δήλωσε σήμερα ότι οι ξένες χώρες, ανάμεσά τους οι ΗΠΑ και η Βρετανία, θα πρέπει να σταματήσουν να επεμβαίνουν στις εσωτερικές υποθέσεις του Χονγκ Κονγκ την ώρα που οι φιλοδημοκρατικοί διαδηλωτές συνεχίζουν να συγκρούονται με τις αστυνομικές δυνάμεις της πρώην βρετανικής αποικίας και προειδοποίησε ότι το Πεκίνο “δεν θα μείνει με σταυρωμένα τα χέρια” αν η κατάσταση ξεφύγει από τον έλεγχο."/>
  </head>
  <body>
    <article>
      <h1>Κίνα προς Δύση: “Μην ανακατεύεστε στο Χονγκ Κονγκ”</h1>
      <address>
        <time datetime="2019-11-18T15:31:49+00:00">18 Nov 2019, 15:31</time>
      </address>
      <p>
        <b>Ο πρεσβευτής της Κίνας στο Λονδίνο δήλωσε σήμερα ότι οι ξένες χώρες, ανάμεσά τους οι ΗΠΑ και η Βρετανία, θα πρέπει να σταματήσουν να επεμβαίνουν στις εσωτερικές υποθέσεις του Χονγκ Κονγκ την ώρα που οι φιλοδημοκρατικοί διαδηλωτές συνεχίζουν να συγκρούονται με τις αστυνομικές δυνάμεις της πρώην βρετανικής αποικίας και προειδοποίησε ότι το Πεκίνο “δεν θα μείνει με σταυρωμένα τα χέρια” αν η κατάσταση ξεφύγει από τον έλεγχο.</b>
      </p>
      <p>“Κάποιες δυτικές χώρες έχουν υποστηρίξει δημοσίως τους ακραίους βίαιους παραβάτες, η αμερικανική Βουλή των Αντιπροσώπων υιοθέτησε το αποκαλούμενο νομοσχέδιο του Χονγκ Κονγκ για τα Ανθρώπινα Δικαιώματα και τη Δημοκρατία που επεμβαίνει ωμά στις υποθέσεις του Χονγκ Κονγκ, οι οποίες είναι εσωτερικές υποθέσεις της Κίνας”, είπε στους δημοσιογράφους ο πρεσβευτής Λιού Σιαομίνγκ.</p>
      <p>“Η βρετανική κυβέρνηση και η επιτροπή εξωτερικών υποθέσεων της Βουλής των Αντιπροσώπων δημοσίευσαν εκθέσεις που αφορούν την Κίνα κάνοντας ανεύθυνα σχόλια για το Χονγκ Κονγκ. Αυτό που είναι χειρότερο είναι ότι συγκεκριμένοι βρετανοί πολιτικοί σχεδίαζαν να απονείμουν βραβείο σε έναν προπαγανδιστή της ανεξαρτησίας του Χονγκ Κονγκ”, είπε.</p>
      <p>Ο κινέζος πρεσβευτής κατηγόρησε σήμερα το Λονδίνο για μεροληψία επειδή, όπως είπε, ασκεί κριτική εις βάρος της αστυνομίας και της κυβέρνησης.</p>
      <p>“Έχουμε κοινοποιήσει τη θέση μας στη βρετανική πλευρά όταν έκαναν ανεύθυνα σχόλια για το Χονγκ Κονγκ. Θεωρώ ότι όταν η βρετανική κυβέρνηση επικρίνει την αστυνομία του Χονγκ Κονγκ, ασκεί κριτική εις βάρος της κυβέρνησης του Χονγκ Κονγκ ως προς τον χειρισμό της κατάστασης, παρεμβαίνει στις εσωτερικές υποθέσεις της Κίνας. Δείχνουν αμερόληπτοι αλλά στην πραγματικότητα συντάσσονται με τη μία πλευρά. Αυτή είναι η θέση μας”.</p>
      <p>Την ώρα που διεξαγόταν η συνέντευξη Τύπου του κινέζου πρεσβευτή στην κινεζική πρεσβεία στο Λονδίνο, το Φόρεϊν Όφις εξέδωσε την τελευταία από μια σειρά ανακοινώσεις σχετικά με την κρίση στην πρώην βρετανική αποικία, στην οποία εκφράζει την έντονη ανησυχία του για την κλιμάκωση της βίας και ζητεί να δοθεί ασφαλής έξοδος και ιατρική βοήθεια στους φιλοδημοκρατικούς διαδηλωτές εκείνους που έχουν εγκλωβιστεί στις πανεπιστημιουπόλεις.</p>
      <p>Οι κινητοποιήσεις που πραγματοποιούνται στην πρώην βρετανική αποικία εδώ και περισσότερους από πέντε μήνες πέρασαν την προηγούμενη εβδομάδα σε μία πολύ πιο ακραία και βίαιη φάση, με αποτέλεσμα να κλείσουν σχολεία και να προκληθεί ανησυχία για το κατά πόσο είναι εφικτή η επίλυση της άνευ προηγουμένου πολιτικής κρίσης.</p>
      <p>Οι φιλοδημοκρατικοί διαδηλωτές πυρπόλησαν σήμερα το πρωί την είσοδο της Πολυτεχνικής Σχολής του Χονγκ Κονγκ όπου βρίσκονται κλεισμένοι προκειμένου να εμποδίσουν την επέμβαση της αστυνομίας, η οποία από την πλευρά της απείλησε να κάνει χρήση «πραγματικών σφαιρών» και «φονικών όπλων» εναντίον τους. Αρκετοί διαδηλωτές συνελήφθησαν την ώρα που προσπαθούσαν να βγουν από τον χώρο της Πολυτεχνικής Σχολής.</p>
    </article>
  </body>
</html>