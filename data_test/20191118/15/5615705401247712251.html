<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204598-blockchain4ukraine-podali-zakonoproekt-pro-legalizaciyu-kriptovalyuti"/>
    <meta property="og:site_name" content="Mind UA"/>
    <meta property="article:published_time" content="2019-11-18T15:48:00+00:00"/>
    <meta property="og:title" content="Blockchain4Ukraine подали законопроєкт про легалізацію криптовалюти"/>
    <meta property="og:description" content="У Раді зареєстрували законопроєкт №2461 про оподаткування операцій з криптоактивами: податок 5% та без ПДВ, але повного тексту ще немає"/>
  </head>
  <body>
    <article>
      <h1>Blockchain4Ukraine подали законопроєкт про легалізацію криптовалюти</h1>
      <h2>У Раді зареєстрували законопроєкт №2461 про оподаткування операцій з криптоактивами: податок 5% та без ПДВ, але повного тексту ще немає</h2>
      <address>
        <time datetime="2019-11-18T15:48:00+00:00">18 Nov 2019, 15:48</time>
      </address>
      <p>Верховна Рада одержала на розгляд законопроєкт про «Про внесення змін до Податкового кодексу України та інших законів України щодо оподаткування операцій з криптоактивами» (<a href="http://w1.c1.rada.gov.ua/pls/zweb2/webproc4_1?pf3511=67423">№2461</a>), у якому сформовано основні терміни та особливості оподаткування криптовалюти. Про це <a href="https://thedigital.gov.ua/news/zrobleno-pershiy-vazhliviy-krok-u-legalizatsii-operatsiy-z-virtualnimi-aktivami">повідомляє</a> пресслужба Міністерства цифрової трансформації.</p>
      <p>На розгляд парламенту документ вніс Олексій Жмеренецький (партія «Слуга народу»), повний текст проєкту поки не опубліковано.</p>
      <p>Податкові умови легалізації криптовалюти пропонуються наступні:</p>
      <ul>
        <li>ставка податку на доходи фізосіб для інвестиційного прибутку від продажу криптоактивів на рівні 5% (строком на 5 років);</li>
        <li>інвестиційний прибуток на продаж криптоактиву розраховується як позитивна різниця між отриманим доходом та затратами на його придбанням чи виготовлення;</li>
        <li>операції з продажу криптовалюти не підлягатимуть стягненню податку на додану вартість.</li>
      </ul>
      <p>Також законопроєкт визначатиме такі поняття, як «віртуальний актив», «криптоактив», «токен-актив» тощо.<br/>Над розробкою «криптовалютного» законопроєкту працювали  представники  блокчейн-спільноти, міжфракційного  депутатського об’єднання Blockchain4Ukraine, Офісу ефективного регулювання BRDO та команди Міністерства цифрової трансформації.</p>
      <p>Нагадаємо, у жовтні Голова міжфракційного депутатського об’єднання Blockchain4Ukraine Олексій Жмеренецький на своїй сторінці у Facebook анонсував <a href="https://www.facebook.com/alexzhmer/posts/2384545924927283">як мінімум ще три законопроєкти</a>, що стосуватимуться легалізації криптовалюти в Україні: щодо протидії відмиванню грошей з урахуванням віртуальних активів; про впровадження технології блокчейн в роботу усіх державних реєстрів України та про токенізацію активів.</p>
      <p>Також нагадаємо, глобальна криптовалютна біржа <a href="https://mind.ua/news/20204204-odna-z-najbilshih-kriptovalyutnih-birzh-vihodit-na-ukrayinskij-rinok">Binance</a> планує вже до кінця року відкрити в Україні свій офіс.</p>
      <p>Як <a href="https://mind.ua/news/20204258-fbr-vvazhae-kriptovalyuti-zagrozoyu-yaka-bezperervno-zrostae">повідомляв</a> Mind, ФБР вважає криптовалюту загрозою, бо та дає можливість діяти анонімно, а отже спрощує життя терористам. </p>
      <related>
        <h4>Також читайте</h4>
        <a href="https://mind.ua/news/20204258-fbr-vvazhae-kriptovalyuti-zagrozoyu-yaka-bezperervno-zrostae"/>
        <a href="https://mind.ua/news/20204204-odna-z-najbilshih-kriptovalyutnih-birzh-vihodit-na-ukrayinskij-rinok"/>
        <a href="https://mind.ua/news/20204189-v-rosiyi-gotuyut-areshti-ta-konfiskaciyi-kriptovalyuti"/>
      </related>
    </article>
  </body>
</html>