<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/szerelmi-haromszog-reszese-lesz-karpati-levente-a-200-elso-randiban/186877"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-18T15:07:00+00:00"/>
    <meta property="og:title" content="Szerelmi háromszög részese lesz Kárpáti Levente a 200 első randiban"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szerelmi háromszög részese lesz Kárpáti Levente a 200 első randiban</mark>
      </h1>
      <address><time datetime="2019-11-18T15:07:00+00:00">18 Nov 2019, 15:07</time> by <a rel="author">Bors</a></address>
      <p>
        <b>Egy régen látott ismerős arcot, Kárpáti Levente színész-színdarabíró-rendezőt láthatják hamarosan a nézők a 200 első randi című sorozatban. A Barátok közt és a Szeress most! egykori színésze Bélát, egy neves esküvői magazin főszerkesztőjét alakítja, aki egy szerelmi háromszög tajgaként borzolja majd a kedélyeket. </b>
        <b>Egy régen látott ismerős arcot, Kárpáti Levente színész-színdarabíró-rendezőt láthatják hamarosan a nézők a 200 első randi című sorozatban. A Barátok közt és a Szeress most! egykori színésze Bélát, egy neves esküvői magazin főszerkesztőjét alakítja, aki egy szerelmi háromszög tajgaként borzolja majd a kedélyeket.</b>
      </p>
      <p>„Béla Olga (Sajgál Erika) régi szerelme, akivel később újra találkozik, üzleti okokból, egyértelmű azonban: a férfi fő motivációja, hogy felmelegítse a kapcsolatát Olgával. Ezért szakmailag mindenbe hajlandó belemenni, amikor viszont becsapják, a motivációja az üzlettel együtt szertefoszlik” – mesélte karakteréről Kárpáti Levente.</p>
      <p>Miközben Béla megpróbálja visszaszerezni Olgát, szembekerül Gézával (Szerednyey Béla). „Géza hamar rájön, mi is a valódi célja Bélának – igaz, nem is nehéz, hiszen teljesen úgy viselkedik, mint aki akar valamit Olgától. Kialakul a „ki a klasszabb kakas a szemétdombon”-konfliktus, ezért természetes, hogy ők ketten nem lesznek jó barátok. A sorozat törvényei szerint pedig mindig a főhős győz, így az epizodista leszegett fejjel távozik” – tette hozzá a színész, aki nagyon magáénak érezte Béla karakterét.</p>
      <figure>
        <img src="http://media.borsonline.hu/cikk/20/192478/big-lead/650x360/2027986_64784-200cikk.jpg"/>
      </figure>
      <p>„Sokkal inkább értelmiségi figura, mint az eddigi sorozatszerepeim, és mivel író ember, közel is áll a személyiségemhez, hiszen én magam szintén írok, bár nem cikkeket, hanem színdarabokat. Semmilyen olyan attitűdöt nem kellett tehát felvennem, amellyel egyébként nem rendelkezem, ezért könnyű volt eljátszanom a figurát. Egy színésznek egyébként mindig nagyobb kihívás, ha tőle eltérő karakternek kell a bőrébe bújnia, és furcsa mód többnyire jobban is teljesítünk ilyen helyzetekben, mert kevesebb a művészi kockázata. Míg, ha szinte önmagunkat kell adnunk, a saját személyiségünk hibái, problémái adott esetben egyfajta művészi hibákká válnak az alakítás folytán, mert úgy érezzük, nem kell semmit sem csinálnunk. Egy tőlünk teljesen különböző karakter megformálása nehezebb, de sok esetben hálásabb feladat, és többnyire a közönség is jobban szereti” – avatott be Kárpáti Levente a kulisszatitkokba.</p>
      <p>A sorozat forgatása elég feszített tempóban zajlott, ettől függetlenül nagyon jó élményt volt számára a munka. „Sajgál Erika osztálytársam volt a főiskolán, ahogy Hegyi Barbara is, akivel a folyosón futottam össze, mert epizódszereplőként ő is játszik a sorozatban, Pápai Erika pedig hozzám hasonlóan Békés Andrásnál végzett, illetve sokat láttam őt a Vígszínházban. Hibátlan társaságba kerültem, remekül éreztem magam” – mondta a színész hozzátéve, hogy sokkal könnyebb ismerősök között játszani. „Bár az epizodista mindig magányos egy összeszokott stábban, az, hogy vannak ismerősök, korábbi szakmai kapcsolatok, jelentősen megkönnyíti a munkát, hiszen nem kell teljesen idegen embereknek bemutatkoznia.”</p>
      <p>Hogy milyen bonyodalmak színesítik Olga, Béla és Géza kapcsolatát, kiderül a 200 első randi részeiből, melyeket minden hétköznap 20 órától láthatnak a nézők a VIASAT3 csatornán.</p>
    </article>
  </body>
</html>