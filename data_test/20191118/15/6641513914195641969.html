<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/cin-den-nyt-nin-uygur-belgeleri-haberine-tepki-dunya-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-18T15:29:00+00:00"/>
    <meta property="og:title" content="Çin'den NYT'nin 'Uygur belgeleri' haberine tepki"/>
    <meta property="og:description" content="Çin'den NYT'nin 'Uygur belgeleri' haberine tepki | aydinlik.com.tr"/>
  </head>
  <body>
    <article>
      <h1>Çin'den NYT'nin 'Uygur belgeleri' haberine tepki</h1>
      <address>
        <time datetime="2019-11-18T15:29:00+00:00">18 Nov 2019, 15:29</time>
      </address>
      <p>
        <b>Pekin, New York Times'ın 'Uygur' haberine tepki gösterdi. Yeniden eğitim kamplarının gerisindeki nedenlerin ve başarısının görmezden gelinmesini eleştiren Çin Dışişleri, üç yıldır bölgede terör saldırısı meydana gelmediğine dikkat çekti.</b>
      </p>
      <p>Çin Komünist Partisi (ÇKP)'nin Uygur Türklerine yönelik politikalarıyla ilgili talimatlarını içerdiği belirtilen 400 sayfalık belgeyi yayımlayan ABD'nin The New York Times (NYT), Çin Dışişleri Bakanlığı'nın şimşeklerini çekti.</p>
      <p>Dışişleri Bakanlığı Sözcüsü Geng Shuang, Uygurların yeniden eğitim kamplarına alınması konusunda, NYT'nin bunun gerisindeki nedenleri ve yoksulluğu, ayrılıkçılığı, dinci aşırılıkçılığı bitirmedeki başarısını görmezden geldiğini söyledi.</p>
      <p>Yeniden eğitim kamplarının devreye girdiği son üç yıl için 'Sincang Uygur Özerk Bölgesi'nde tek bir terör saldırısı meydana gelmediği' değerlendirmesini yapan Çinli Sözcü, bunun politikanın doğruluğunu kanıtladığını vurguladı.</p>
      <p>NYT'nin haberini 'karman çorman parçaların beceriksizce biraraya getirilmesi' diye niteleyen ve bunlar üzerinden 'seçmece yorumlamalar yapıldığını' dile getiren Geng Shuang, 'Çin'in Sincang'daki çabalarını karalamak için bu sözde iç belgelerin abartılarak sunulduğundan' söz ederek bunun 'gerisindeki gizli gündemin ne olduğunu' sorguladı.</p>
      <p>Çin'in Sincang'da kalkınma ve refahı yaymaya yönelik politikalarını hayata geçirerek 'iyi iş çıkarmaya' devam edeceğini söyleyen Geng, "Sincang'ın süregiden refah, istikrar, etnik birlik ve toplumsal uyumu, belli bazı medya organları ve bireylerin suçlamalarının en güçlü şekilde tekzipidir" dedi.</p>
      <h3>
        <a href="https://www.aydinlik.com.tr/sinciang">İŞTE SİNCİANG GERÇEĞİ</a>
      </h3>
      <related>
        <h4>Benzer Haberler</h4>
        <a href="https://www.aydinlik.com.tr/cin-den-cnn-nin-yalan-haberine-tepki-kotu-niyetli-bir-yalan-dunya-ocak-2019"/>
        <a href="https://www.aydinlik.com.tr/cin-le-iliskileri-bozma-plani-dunya-eylul-2018"/>
        <a href="https://www.aydinlik.com.tr/abd-den-uygur-kiskirtmasi-dunya-mart-2018-2"/>
        <a href="https://www.aydinlik.com.tr/dunya/2017-mayis/feto-culeri-ver-isid-li-uygur-u-al"/>
      </related>
    </article>
  </body>
</html>