<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/uforetrygdet-fant-kunstskatt-pa-fretex/71804863"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T15:24:13+00:00"/>
    <meta property="og:title" content="Uføretrygdet fant kunstskatt på Fretex"/>
    <meta property="og:description" content="Sasan Bajand (51) kjøpte et bilde for 200 kroner på Fretex. Det viste seg å være malt av kunstneren Ludvig Karsten, og kan være verdt flere hundre tusen."/>
  </head>
  <body>
    <article>
      <h1>Uføretrygdet fant kunstskatt på Fretex</h1>
      <h2>Sasan Bajand (51) kjøpte et bilde for 200 kroner på Fretex. Det viste seg å være malt av kunstneren Ludvig Karsten, og kan være verdt flere hundre tusen.</h2>
      <address><time datetime="2019-11-18T15:24:13+00:00">18 Nov 2019, 15:24</time> by <a rel="author">Johannes Fjeld</a></address>
      <p>
        <b>Første gangen han så bildet, lå det i ei kasse på gulvet.</b>
      </p>
      <p>Dagbladet møter Sasan Bajand (51) på Fretex Alnabru. Han forteller at det var her han fant bildet en dag i oktober.</p>
      <p>Det siste halvåret hadde han vært i bruktbutikken nesten annenhver dag, på jakt etter ting han kunne selge på nettet for å tjene litt ekstra.</p>
      <p>- Hver gang jeg kommer, kjøper jeg småting. Jeg er nesten blakk, jeg trenger pengene til barna. Barna trenger litt ekstra pålegg å tygge, vet du, sier han til Dagbladet.</p>
      <p>Det var tilbud på bilder og rammer. Bajand tok til å lete etter skatter i butikkens underetasje.</p>
      <p>- Første dagen så jeg et maleri, men jeg kjøpte det ikke. Det var uten ramme, og lå i ei kasse på gulvet. I stedet kjøpte jeg et innrammet bilde som hang på veggen.</p>
      <p>Dagen etter dro han tilbake, men også denne dagen lot han bildet ligge i kassa på gulvet.</p>
      <figure>
        <img src="https://dbstatic.no/71814588.jpg?imageId=71814588&amp;width=1024&amp;height=615"/>
        <figcaption><b>SKATTEJEGER:</b> Etter at han ble ufør, har Sasan Bajand tilbrakt mye tid på skattejakt på Fretex og ymse loppemarkeder. Foto: Hans Arne Vedlog Vis mer</figcaption>
      </figure>
      <p>- Jeg kjøpte et annet maleri. Men den tredje dagen tenkte jeg: Nå har jeg sett på det bildet i tre dager. Jeg tar det.</p>
      <p>Han betalte 200 kroner.</p>
      <p>
        <b>Bajand tok kunsten med hjem, hvor den ble stående i to uker - helt til en kunstinteressert kompis var på besøk, og fikk øye på det lille maleriet uten ramme.</b>
      </p>
      <p>- Han løftet det opp, og sa: «Sasan, hva faen er det her?» Jeg sa jeg hadde kjøpt det på Fretex. «Det kan være ekte vare!» sa han.</p>
      <h3>- Stort</h3>
      <p>Bajand dro til Christiania Auksjoner med en ryggsekk full av ting han hadde liggende. Responsen var stort sett skuffende - det meste var ikke verdt noen ting.</p>
      <p>Så dro han fram mobilen sin, og viste et bilde av det lille maleriet uten ramme.</p>
      <p>- Han bare så på bildet og sa: «den må du ta med hit».</p>
      <p>
        <b>Det var kunstansvarlig Pascal Nyborg ved Christiania Auksjoner som tok imot Bajand da han kom med maleriet dagen etter.</b>
      </p>
      <p>- Vi fikk plutselig opp øynene og tenkte: dette er noe stort. Vi så litt nærmere på det, og fant ut at det er en ekte Ludvig Karsten, sier Nyborg til Dagbladet.</p>
      <figure>
        <img src="https://dbstatic.no/71814594.jpg?imageId=71814594&amp;width=1024&amp;height=615"/>
        <figcaption><b>FLAKS:</b> Dette er bildet Bajand kjøpte for 200 kroner på Fretex. Ifølge kunstansvarlig Pascal Nyborg ved Christiania Auksjoner ble det malt av Ludvig Karsten i 1923, og kan være verdt flere hundre tusen. Foto: Hans Arne Vedlog Vis mer</figcaption>
      </figure>
      <p>Ludvig Karsten ble født i Christiania i 1876. Som kunstner lot han seg blant annet inspirere av Edvard Munch, og han regnes som en av de fremste modernistene i Norden.</p>
      <h3>Ledetråder</h3>
      <p>Bildet ble undersøkt av flere kunsthistorikere, forteller Nyborg. Etter hvert oppdaget de et sett initialer på baksiden: T.L. De fant også ordene «Karsten» og «Skagen», samt årstallet 1923.</p>
      <p>- Alt dette gir oss en indikasjon på hvem som har eid det, sier Nyborg.</p>
      <p>
        <b>Det kom raskt fram at bildet var en variant av Karstens «I bryggerhuset». En større utgave av samme motiv henger i Nasjonalgalleriet.</b>
      </p>
      <p>Bildet ble tegnet i 1923, ifølge Nyborg, og ble raskt kjøpt opp av den danske kunstsamleren Tetzen Lund.</p>
      <p>- Han var en av de store samlerne av skandinaviske modernister, sier Nyborg.</p>
      <p>I 1934 ble det solgt på en auksjon i København.</p>
      <p>Hvor bildet har vært fram til det dukket opp på Fretex Alnabru i 2019, er et mysterium, ifølge Nyborg.</p>
      <figure>
        <img src="https://dbstatic.no/71814591.jpg?imageId=71814591&amp;width=512&amp;height=308"/>
        <figcaption>KUNSTEKSPERT: Pascal Nyborg ved Christiania Auksjoner: Foto: Hans Arne Vedlog Vis mer</figcaption>
      </figure>
      <p>- Ingen vet hvor det har vært.</p>
      <p>
        <i>- Hvor sikre er dere på at dette er en ekte Ludvig Karsten?</i>
      </p>
      <p>- Vi kan aldri være 100 prosent sikre, men dette er vi veldig sikre på. Vi er temmelig trygge på at det er en ekte Karsten, og et arbeid av høy kvalitet.</p>
      <p>
        <i>- Hvor ofte får dere inn bilder som er kjøpt for 200 kroner på Fretex?</i>
      </p>
      <p>- Jeg kan ikke huske at det har skjedd før.</p>
      <p>
        <i>- Hvor mye kan dette bildet være verdt?</i>
      </p>
      <p>- Vi tenker at det er i hundretusenkronersklassen, og det kan gå for mange hundre tusen, det er helt sikkert.</p>
      <p>Auksjonen finner sted 12. desember.</p>
      <h3>Ukjent opphav</h3>
      <p>Innkjøpssjef Hilde Kjønstad i Fretex forteller at heller ikke de vet hvor bildet har vært - eller hvordan det endte opp i butikken på Alnabru.</p>
      <p>- Det kan ha blitt donert til oss på gavemottaket her i Ole Deviks vei 20. Det kan også ha blitt hentet av sjåførene våre på gjenvinningsstasjonen, eller det kan ha kommet gjennom et dødsbo, sier hun til Dagbladet.</p>
      <p>Hun forteller at alle donasjoner gjennomgås før de går ut i butikken.</p>
      <p>- Da gjøres det ulike vurderinger. I dette tilfellet er det noen som har skapt en hyggelig overraskelse for kunden vår. Bajand har vært kjempeheldig, og vi unner ham det. Det er det som er så fint med Fretex. Hos oss kan du virkelig finne skatter, hvis du leter og er interessert!</p>
      <figure>
        <img src="https://dbstatic.no/71814597.jpg?imageId=71814597&amp;width=1024&amp;height=615"/>
        <figcaption><b>IKKE BITTER:</b> Innkjøpssjef Hilde Kjønstad i Fretex sier de unner Bajand gullfunnet. Foto: Hans Arne Vedlog Vis mer</figcaption>
      </figure>
      <p>Hadde Fretex vært klar over verdien av bildet, ville det imidlertid ikke havnet i en kasse i butikken.</p>
      <p>- Vi har ikke kunder som er villige til å betale så mye i butikkene. Når vi får inn ting vi vurderer at kan ha høy verdi, kontakter vi auksjonarius. Ofte selges slike ting via Blomqvist, og inntektene går til Frelsesarmeen.</p>
      <h4>Blir kontaktet av fortvilte menn</h4>
      <p>Når verdifulle gjenstander blir oppdaget hos Fretex, hender det butikkene får henvendelser fra personer som hevder å være eierne. Noen forteller at de har fått gjenstandene frastjålet.</p>
      <p>- Da må vi spørre etter politiattest. Har de meldt det stjålet, og fått det igjen på forsikringen, er det fint lite vi kan gjøre dersom vi ikke lenger har det i butikk.</p>
      <p>Ikke alle de påståtte eierne har rent mel i posen. Kjønstad viser til fjoråret, da det kom fram at finanstopp Kjell Inge Røkke hadde donert 300 luksusdresser til Fretex.</p>
      <p>- Da var det noen som ringte og mente at dressene var deres, og gjerne ville ha dem tilbake, sier hun.</p>
      <p>Langt oftere blir sorteringsanlegget kontaktet av fortvilte givere som har glemt nøkler eller lommebøker i jakker eller vesker de har donert.</p>
      <p>I tillegg hender det Fretex' medarbeidere havner midt oppi samlivskonflikter:</p>
      <p>
        <b>- Det skjer overraskende ofte at vi blir kontaktet av menn som har blitt kasta ut av kjæresten, og har fått alle klærne sine slengt i en Fretex-container. Hvis noen ringer og sier at «dama har pælma alt», da hjelper vi til!</b>
      </p>
      <p>
        <a href="https://www.dagbladet.no/kultur/uforetrygdet-fant-kunstskatt-pa-fretex/71804863#">Vis resten</a>
      </p>
      <h3>- Trenger ekstra kost</h3>
      <p>I 2013 ble 51-åringen sykmeldt etter en bilulykke. Fram til da hadde han jobbet i en bilforretning på Ensjø. I 2018 ble han uføretrygdet.</p>
      <p>Bajand bor på Teisen i Oslo. De tre yngste barna hans bor hos moren, Mette Halvorsen, som også er ufør etter en nakkeoperasjon i fjor. De to samarbeider tett, så barna skal kunne holde på med aktiviteter som bryting og cheerleading. Halvorsen forteller Dagbladet at Bajand hjelper til med daglige gjøremål, og tar bussen til og fra trening med barna opptil fem ganger i uka.</p>
      <p>I et forsøk på å tjene litt ekstra, begynte Bajand å gå på Fretex og loppemarkeder. Her kjøpte han ymse gjenstander som han seinere forsøkte å selge på nettet, med varierende hell. Etter hvert ble det en vane.</p>
      <p>Bajand hadde aldri hørt om Ludvig Karsten før besøket på Christiania Auksjoner.</p>
      <p>- Ikke i det hele tatt, jeg bare likte motivet.</p>
      <p>Pengene skal han bruke på barna, forteller han.</p>
      <p>
        <b>- De trener hardt. De trenger ekstra kost. Og datteren min ønsker seg en parajumper. Jeg sa at når pappa får penger, kan du få en til jul. Vi gleder oss veldig, for akkurat nå er vi nesten blakke, sier han.</b>
      </p>
      <p>Det gjør også moren til barna, Mette Halvorsen.</p>
      <p>- Både jeg og de eldste barna fikk sjokk da vi hørte det de hadde sagt på Christiania Auksjoner. Fortsatt er det helt uvirkelig, sier hun til Dagbladet.</p>
      <p>Dersom han virkelig skyter gullfuglen, har Bajand planene klare:</p>
      <p>- Da skal jeg åpne min egen brukthandel, sier han.</p>
    </article>
  </body>
</html>