<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/konin-ojciec-21-latka-zastrzelonego-przez-policjanta-apeluje-o-spokoj,986305.html"/>
    <meta property="og:site_name" content="TVN24"/>
    <meta property="article:published_time" content="2019-11-18T15:39:00+00:00"/>
    <meta property="og:title" content="&quot;Uszanujcie śmierć mojego syna&quot;. Ojciec 21-latka zastrzelonego przez policjanta apeluje o spokój"/>
    <meta property="og:description" content="Prokuratura zna już wyniki sekcji zwłok 21-latka, który został śmiertelnie postrzelony przez policjanta i dysponuje nagraniami, które pokazują całe zdarzenie. Po związanych ze sprawą niedzielnych z..."/>
  </head>
  <body>
    <article>
      <h1>"Uszanujcie śmierć mojego syna". Ojciec 21-latka zastrzelonego przez policjanta apeluje o spokój</h1>
      <address><time datetime="2019-11-18T15:39:00+00:00">18 Nov 2019, 15:39</time> by <a rel="author">FC,akr/gp,adso/kwoj</a></address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/244c48bd-a0c8-497f-bfc9-a5d5ffee1237.png?type=1&amp;srcmode=0&amp;srcx=1/2&amp;srcy=1/1&amp;srcw=24/25&amp;srch=24/25&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/32dd8758-eb53-41d3-9dfb-1644b50040a3-480p.mp4"/>
          <figcaption>Konin: Ojciec 21-latka zastrzelonego przez policjanta...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1e7a9511-6edf-4074-8b36-1d0effec5555-480p.mp4" autoplay="" loop=""/>
          <figcaption>21-latek postrzelony w Koninie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/bc67f647-2a59-457e-81a6-f5d9f336052d-480p.mp4"/>
          <figcaption>Konin: Policjant śmiertelnie postrzelił 21-latka</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/4fa0bc7c-564f-438c-b03e-11e9f6f8ec0d-480p.mp4"/>
          <figcaption>Śledztwo ws. śmiertelnego postrzelnia w Koninie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/4d1a4425-b2e5-421b-9539-aa3103aa8f5a-480p.mp4"/>
          <figcaption>Prezydent Konina Piotr Korytkowski zaapelował o spokój w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/0e201140-a963-478f-ba90-c9e34d41c301-480p.mp4"/>
          <figcaption>Oficer prasowy konińskiej policji o zatrzymanych</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/fd4e5eee-a588-4da4-8526-57d73dca9a15-480p.mp4"/>
          <figcaption>Siedem osób zatrzymanych w związku z protestem przed...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/1cb031df-28ed-4a92-9871-21704b8b284a-480p.mp4"/>
          <figcaption>W Koninie po zamieszkach zwołano sztab kryzysowy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/aa6c3ea4-63fc-40e5-9678-8c58beeed3ee-480p.mp4"/>
          <figcaption>Policjant, który zastrzelił 21-latka w szpitalu. "Bardzo...</figcaption>
        </figure>
        <figcaption>Ojciec 21-latka zastrzelonego przez policjanta apeluje o spokój. "Uszanujcie śmierć mojego syna"<cite>Video: TVN 24</cite></figcaption>
      </slideshow>
      <h3>Prokuratura zna już wyniki sekcji zwłok 21-latka, który został śmiertelnie postrzelony przez policjanta i dysponuje nagraniami, które pokazują całe zdarzenie. Po związanych ze sprawą niedzielnych zamieszkach w mieście policja zatrzymała siedem osób. Ojciec zastrzelonego Adama zaapelował o zachowanie spokoju. - To, co robicie, naprawdę przeszkadza i dla dobra syna proszę: skończcie z tym - mówił pan Artur. Postępowanie w sprawie śmierci 21-latka w poniedziałek zostało przekazane z konińskiej prokuratury do Prokuraturze Regionalnej w Łodzi. Chodzi o "potrzebę zachowania obiektywizmu".</h3>
      <related>
        <a href="https://www.tvn24.pl/wiadomosci-z-kraju,3/protesty-po-smierci-21-latka-zastrzelonego-przez-policjanta-zatrzymania-i-apel-o-spokoj,986198.html"/>
      </related>
      <p>Policja w Koninie jest wciąż w stanie podwyższonej gotowości w związku z niedzielnymi zamieszkami, do których doszło <a href="https://www.tvn24.pl/wiadomosci-z-kraju,3/konin-zamieszki-po-smierci-21-letniego-adama-zastrzelonego-przez-policjanta-zatrzymani,986198.html">po śmierci 21-latka zastrzelonego w czwartek przez policjanta</a>.</p>
      <p>Dwaj policjanci stoją teraz na zewnątrz komendy i pilnują wejścia. W pogotowiu są oddziały prewencji - informuje policja.</p>
      <h3>"Możemy spodziewać się różnych zachowań"</h3>
      <p>Rzecznik prasowy konińskiej policji Marcin Jankowski ocenił, że w mieście doszło do sytuacji kryzysowej. - Z jednej strony chodzi o tragiczne zdarzenia z czwartku, z drugiej strony o tłum, który w niedzielę przyszedł porozmawiać przed siedzibę komendy, a w ruch poszły kastety, butelki i kamienie - powiedział.</p>
      <p>Według rzecznika konińska policja musi być teraz przygotowana na różne warianty. - Możemy spodziewać się różnych zachowań ze strony mieszkańców, ponieważ często są to nietrzeźwi ludzie, którzy nie do końca panują nad swoimi emocjami - dodał Jankowski.<br/><br/>Zapewnił, że policja cały czas monitoruje sytuację i - jak podkreślił - można spodziewać się sytuacji podobnych do tych z niedzieli.</p>
      <related>
        <a href="https://www.tvn24.pl/poznan,43/policjant-smiertelnie-postrzelil-21-latka-sytuacja-zmusila-policjanta-do-uzycia-broni,985318.html"/>
      </related>
      <p>W niedzielę zgromadzeni przez kilkadziesiąt minut wznosili wulgarne okrzyki, rzucali w policjantów butelkami i kamieniami. Funkcjonariusze użyli gazu łzawiącego, była też oddana salwa ostrzegawcza z broni gładkolufowej. W działaniach uczestniczyło kilkudziesięciu funkcjonariuszy.<br/><br/>- Trzech policjantów zostało rannych, jeden został uderzony kastetem – powiedział Jankowski.</p>
      <p>Obrażenia, które odnieśli policjanci, nie zagrażają ich życiu. Straty poniesione przez policję to rozbita tarcza o wartości około 300 zł.</p>
      <h3>Zatrzymano siedem osób</h3>
      <p>W związku z zajściem zatrzymano siedem osób - trzech mężczyzn w wieku 18, 23 i 27 lat i czterech nieletnich. - Dorośli nadal trzeźwieją. Mieli do dwóch promili alkoholu w wydychanym powietrzu. Nieletni też byli pod wpływem alkoholu, mieli w wydychanym powietrzu od 0,12 do 0,4 promila - poinformował Jankowski.</p>
      <p>Zatrzymani nieletni będą - jak poinformował rzecznik policji - odpowiadać za "szeroko pojętą demoralizację". Dorośli będą odpowiadać za naruszenie nietykalności cielesnej funkcjonariuszy bądź nawet czynną napaść.</p>
      <p>Rzecznik nie wyklucza kolejnych zatrzymań, ponieważ sprawdzane są nagrania.</p>
      <h3>"Skończcie z tym". Apel ojca</h3>
      <p>O zaprzestanie protestów i zamieszek zaapelował do wszystkich ojciec 21-latka.</p>
      <related>
        <a href="https://www.tvn24.pl/poznan,43/policjant-smiertelnie-postrzelil-21-latka-prokuratura-sprawdza-czy-musial-uzyc-broni,985611.html"/>
      </related>
      <p>- Chciałbym prosić wszystkich w imieniu swoim i syna, żebyście nic nie robili, żebyście uszanowali śmierć mojego syna. To, co robicie, naprawdę przeszkadza i dla dobra syna proszę: skończcie z tym - mówił pan Artur.</p>
      <p>Ojciec 21-latka w poniedziałek spotkał się z władzami miasta. - Zapytaliśmy go, czy jeszcze w jakiś sposób możemy mu pomóc. Od soboty, oprócz pracownika socjalnego, Miejski Ośrodek Pomocy Rodzinie zadysponował do rodziny psychologa - poinformował Witold Nowak, zastępca prezydenta Konina.</p>
      <h3>"Sprawa jest zagadkowa"</h3>
      <p>Jak dodał Nowak, w poniedziałek w mieście zakończyło się posiedzenie sztabu kryzysowego w sprawie niedzielnych zamieszek.</p>
      <p>- Apeluję do wszystkich mieszkańców Konina z prośbą o to, by nie pojawiali się w miejscach takich zdarzeń (...). Poczekajmy na wyjaśnienie tej sytuacji. Ona wciąż jest dla nas zagadkowa - mówił Witold Nowak, zastępca prezydenta Konina.</p>
      <related>
        <a href="https://www.tvn24.pl/wroclaw,44/smierc-igora-stachowiaka-rodzina-i-byli-policjanci-odwoluja-sie-od-wyroku,965438.html"/>
      </related>
      <p>Wiceprezydent miasta zapowiedział, że we wszystkich szkołach w mieście prowadzone są rozmowy z uczniami na ten temat. - Zadysponowaliśmy też straż miejską, by wspomagała policję tam, gdzie to może robić - dodał.</p>
      <h3>Śledztwo przeniesione do Łodzi</h3>
      <p>Śledztwo w sprawie śmierci 21-latka początkowo prowadziła Prokuratura Okręgowa w Koninie. W piątek poinformowała, że prowadzone postępowanie dotyczy nieumyślnego nadużycia uprawnień przez funkcjonariusza publicznego i nieumyślnego spowodowania śmierci.</p>
      <p>Tego samego dnia postępowanie zostało jednak przekazane do łódzkiej prokuratury. - Na potrzeby zachowania obiektywizmu w toczącym się postępowaniu, śledztwo dotyczące użycia broni palnej przez funkcjonariusza policji podczas interwencji w Koninie zostało przekazane do Prokuratury Regionalnej w Łodzi – powiedziała rzecznik Prokuratury Krajowej prok. Ewa Bialik.</p>
      <p>Wcześniej rzecznik Prokuratury Okręgowej w Koninie Aleksandra Marańda przekazała, że "do prokuratury wpłynęła opinia wstępna z oględzin zewnętrznych sekcji zwłok". - Z uwagi na to, że cały czas są przesłuchiwani świadkowie i prowadzone czynności, nie możemy informować o jej wynikach - mówiła.</p>
      <p>Jak poinformowała, podczas sekcji zwłok pobrano do badań wycinki organów oraz krew na zawartość alkoholu i środków odurzających. Na ich wyniki trzeba jeszcze poczekać.</p>
      <p>Kilku prokuratorów wciąż przesłuchuje świadków. Śledczy cały czas apelują o zgłaszanie się osób, które widziały to zdarzenie. Prokuratura zabezpieczyła też nagrania z kamer monitoringu znajdujących się w pobliżu miejsca zdarzenia. - Zabezpieczony materiał pokazuje przebieg całego zdarzenia - przekazała Marańda. Prokurator nie zdradza jednak szczegółów.</p>
      <h3>"Nie ma żadnych wyników analizy, jeżeli chodzi o metamfetaminę"</h3>
      <p>Adwokat Michał Wąż, pełnomocnik ojca 21-latka, odniósł się do informacji Polskiej Agencji Prasowej ze źródeł zbliżonych do śledztwa, że substancja znaleziona przy śmiertelnie postrzelonym to pochodna metamfetaminy.</p>
      <p>- Nie ma żadnych wyników analizy, jeżeli chodzi o metamfetaminę. Na chwilę obecną możemy mówić o zwitku papieru, który został poddany analizie - mówił. - Dla dobra śledztwa nawet prokurator nie przekazał mi, czy cokolwiek było w znalezionym zwitku papieru. Na chwilę obecną trzeba z dużą ostrożnością podchodzić (do tego - red.), czy w ogóle ten zwitek papieru był w posiadaniu tego chłopaka – kontynuował mecenas.</p>
      <related>
        <a href="https://www.tvn24.pl/poznan,43/poszla-na-spacer-z-wnukiem-zostala-postrzelona-w-brzuch,978500.html"/>
      </related>
      <p>Jak wyjaśniał, termin "zwitek papieru" to sformułowanie "czysto procesowe, które jest przyjęte w Prokuraturze Okręgowej w Koninie". - Potocznie jest to zwinięta folia. A czy coś w niej było, nie uzyskałem informacji dla dobra śledztwa. Na wyniki, "przy dobrych wiatrach", czeka się około dwóch tygodni - dodał Wąż.</p>
      <p>Adwokat wskazywał też, że prokuratura zakończyła sekcję zwłok, a "ciało zostanie sprowadzone do Konina z Poznania we wtorek".</p>
      <p>Ponadto poinformował o złożeniu w konińskiej prokuraturze wniosku dotyczącego obowiązkowego rejestrowania obrazu i dźwięku z przesłuchania funkcjonariuszy, świadków oraz z oględzin miejsca zdarzenia.</p>
      <p>Jak mówił, nagranie z miejsca zdarzenia zabezpieczono i powielono. - Dzięki temu nie ma ryzyka, żeby ten nośnik został utracony – zauważył. Zdaniem mecenasa, policjant dopuścił się umyślnego przekroczenia uprawnień, ponieważ - jego zdaniem - nie było realnego zagrożenia życia, żeby strzelać do 21-latk.</p>
      <h3>Policjant w szpitalu</h3>
      <p>Nadal nie udało się przesłuchać policjanta, który zastrzelił 21-latka. Ze względu na zły stan psychiczny trafił on do szpitala. - Dotychczas stan jego zdrowia nie pozwalał na wykonanie czynności z jego udziałem. Cały czas prokuratura prowadzi działania, by jak najszybciej go przesłuchać - powiedziała Marańda.</p>
      <p>Funkcjonariusz nie sporządził jeszcze obowiązkowej notatki dotyczącej użycia broni. - Zrobi to wtedy, kiedy będzie to możliwe, czyli pierwszego dnia, gdy wróci do służby – przekazał Andrzej Borowiak, rzecznik prasowy wielkopolskiej policji.</p>
      <p>Pełnomocnik policjanta adwokat Michał Wójcik powiedział, że na razie przesłuchanie jego klienta, ze względu na stan jego zdrowia, jest niemożliwe. - Przebywa na obserwacji w jednym ze szpitali psychiatrycznych na terenie Wielkopolski. Jest w bardzo ciężkim stanie psychicznym. Bardzo przeżył to zdarzenie – poinformował.<br/><br/>Jak dodał, z ostatniej rozmowy wynikało, że jego pobyt w szpitalu może potrwać około miesiąca, a nawet półtora.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/v/de03beffeed9da5f3639a621bcab5dd4/aa6c3ea4-63fc-40e5-9678-8c58beeed3ee/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Policjant, który zastrzelił 21-latka w szpitalu. "Bardzo przeżył to zdarzenie"<cite>Wideo: TVN 24</cite></figcaption>
      </figure>
      <h3>Policjant użył broni, postrzelony 21-latek zmarł</h3>
      <p>Do tragicznej sytuacji doszło w miniony czwartek około godz. 10. To wtedy na <a href="https://www.tvn24.pl/poznan,43/konin-policjant-postrzelil-mlodego-mezczyzne-na-ul-wyszynskiego-chlopak-nie-zyje,985318.html">ul. kardynała Stefana Wyszyńskiego</a> w Koninie umundurowani policjanci chcieli wylegitymować trzech młodych mężczyzn: 21-latka i dwóch 15-latków. Najstarszy zaczął uciekać. Według informacji policji mężczyzna nie reagował na wezwania do zatrzymania. Goniący go funkcjonariusz użył broni. Policja utrzymuje, że był do tego zmuszony. Postrzelony 21-latek zmarł.</p>
      <p>- Na miejscu obok ciała <a href="https://www.tvn24.pl/poznan,43/konin-policjant-postrzelil-mlodego-mezczyzne-na-ul-wyszynskiego-chlopak-nie-zyje,985318.html">zabezpieczono duże nożyczk</a>i, które traktujemy jako niebezpieczne narzędzie i torebkę z białym proszkiem - mówił Mariusz Ciarka, rzecznik komendanta głównego policji.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/1e7a9511-6edf-4074-8b36-1d0effec5555/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>21-latek postrzelony w Koninie<cite>Wideo: Lm.pl</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/protesty-po-smierci-21-latka-zastrzelonego-przez-policjanta-zatrzymania-i-apel-o-spokoj,986198.html"/>
        <a href="https://www.tvn24.pl/poznan,43/policjant-smiertelnie-postrzelil-21-latka-prokuratura-sprawdza-czy-musial-uzyc-broni,985611.html"/>
        <a href="https://www.tvn24.pl/poznan,43/policjant-smiertelnie-postrzelil-21-latka-sytuacja-zmusila-policjanta-do-uzycia-broni,985318.html"/>
      </related>
    </article>
  </body>
</html>