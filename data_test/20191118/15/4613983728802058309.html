<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/biznesat-na-firmite-za-kreditirane-narasna-s-14.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T15:49:21+00:00"/>
    <meta property="og:title" content="Бизнесът на фирмите за кредитиране нарасна с 14%"/>
    <meta property="og:description" content="Какво още показва статистиката на БНБ?"/>
  </head>
  <body>
    <article>
      <h1>Бизнесът на фирмите за кредитиране нарасна с 14%</h1>
      <address><time datetime="2019-11-18T15:49:21+00:00">18 Nov 2019, 15:49</time> by <a rel="author" href="https://money.bg/author/petar-iliev" target="_blank">Петър Илиев</a></address>
      <p>Бизнесът на фирмите за кредитиране расте с доста бързи темпове. Според последната статистика на БНБ към края на септември 2019 г. вземанията на тези компании по кредити са 2.775 млрд. лв. (2.4% от БВП) при 2.433 млрд. лв. (2.2% от БВП) в края на септември 2018 година. Те се увеличават с 14.1% (342.3 млн. лв.) спрямо края на третото тримесечие на 2018 г. и с 4.2% (111 млн. лв.) в сравнение с края на юни 2019 година.</p>
      <p>Върху вземанията по кредити оказват влияние и нетните продажби навземания, които дружествата периодично извършват. За последните дванадесет месеца са продадени пакети от вземания в размер на 87 млн. лева. На годишна база продадените кредити са за 98.3 лв. (в т.ч. 32.3 млн. лв. през третото тримесечие на 2019 г.), а закупените - 11.3 млн. лв. (в т.ч. 3.3 млн. лв. през третото тримесечие на 2019 г.). По принцип става дума предимно за продажба на пакети от просрочени и необслужвани вземания от клиенти. Към края на септември 2019 г. размерът на необслужваните кредити е 194.7 млн. лева. Те намаляват с 16.8% (39.4 млн. лева) в сравнение с края на септември 2018 г. и с 2.1% (4.2 млн. лева) спрямо края на юни 2019 година.</p>
      <p>Данните на БНБ на пръв поглед разбиват установения стереотип, че фирмите за кредитиране дават малки по размер, краткосрочни и бързи заеми. Статистиката сочи, че в общия портфейл на сектора преобладават кредитите над 5 години, които са 1.242 млрд. лв. в края на септември 2019 година. Те се увеличават със 17.2% (182 млн. лв.) спрямо края на септември 2018 г. и с 3.4% (41.2 млн. лв.) в сравнение с края на юни 2019 година. Относителният дял на тези кредити в общия размер на вземанията по кредити нараства от 43.6% в края на септември 2018 г. до 44.7% в края на същия месец на 2019 година. В края на третото тримесечие на 2019 г. вземанията по кредити с матуритет над 1 до 5 години са 721.9 млн. лева. Те се увеличават с 10.6% (69.1 млн. лв.) на годишна база и с 6.9% (46.4 млн. лв.) в сравнение с края на второто тримесечие на 2019 година.</p>
      <p>Вземанията по кредити с матуритет до 1 година са 616.9 млн. лв. в края на септември 2019 г., като нарастват с 26.9% (130.6 млн. лв.) спрямо края на същия месец на 2018 г. и с 4.7% (27.6 млн. лв.) в сравнение с края на второто тримесечие на 2019 година. Тази матуритетна структура на портфейла обаче до голяма степен се дължи на факта, че над 40% от активите на този пазар са отпуснати от "УниКредит Лични финанси" - дъщерно дружество на "УниКреедит Булбанк", което действа по-скоро като мини банка за заеми за населението, отколкото като фирма за бързи кредити.</p>
      <p>Основният бизнес на фирмите за кредитиране си остава отпускането на заеми за населението. Но не само. Според данните на БНБ в края на септември 2019 г. вземанията по кредити от сектор Домакинства нарастват на годишна база със 17.8% (333.4 млн. лв.) до 2.207 млрд. лева. Спрямо края на юни 2019 г. те се повишават с 3.4% (72 млн. лв.). Относителният им дял в общия размер на вземанията по кредити се увеличава от 78.1% в края на септември 2018 г. до 80.3% в края на същия месец на 2019 година. Вземанията по кредити от фирми са 471.1 млн. лв. към края на третото тримесечие на 2019 година. Те нарастват с 2.6% (12.1 млн. лв.) в сравнение със септември 2018 г. и с 6% (26.8 млн. лв.) спрямо края на юни 2019 година. Относителният им дял в общия размер на вземанията по кредити намалява от 19.1% в края на септември 2018 г. до 17.1% в края на същия месец на 2019 година.</p>
      <p>В структурата на вземанията по кредити от сектор домакинства преобладават потребителските заеми, които са 2.071 млрд. лв. в края на третото тримесечие на 2019 година. Те се увеличават с 19% (331.3 млн. лв.) на годишна база и с 4% (79.8 млн. лв.) спрямо края на юни 2019 година.</p>
      <p>Размерът на жилищните кредити в края на третото тримесечие на 2019 г. е 30.6 млн. лв. и намалява с 2.3% (0.7 млн. лв.) в сравнение с края на септември 2018 година и със 7.6% (2.5 млн. лева) спрямо юни 2019 г. Другите кредити са общо 104.8 млн. лв. в края на септември 2019 г., като на годишна база те се увеличават с 2.8% (2.8 млн. лв.), а намаляват с 4.8% (5.2 млн. лв.) спрямо края на юни 2019 година.</p>
    </article>
  </body>
</html>