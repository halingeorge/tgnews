<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/vQGa2X/samme-oppskrift-for-maja-lunde"/>
    <meta property="og:site_name" content="Aftenbladet"/>
    <meta property="article:published_time" content="2019-11-18T15:45:40+00:00"/>
    <meta property="og:title" content="Samme oppskrift for Maja Lunde"/>
    <meta property="og:description" content="BOK: Maja Lunde fortsetter å skrive om artenes undergang og bevarelse etter velprøvd sjablong."/>
  </head>
  <body>
    <article>
      <h1>Samme oppskrift for Maja Lunde</h1>
      <h2>BOK: Maja Lunde fortsetter å skrive om artenes undergang og bevarelse etter velprøvd sjablong.</h2>
      <address><time datetime="2019-11-18T15:45:40+00:00">18 Nov 2019, 15:45</time> by <a rel="author">Jan Askelund</a></address>
      <figure>
        <img src="https://sa.mnocdn.no/images/0a46bb7a-c3ca-4a46-b7b9-e3a19c027c8a?fit=crop&amp;q=80&amp;w=480"/>
      </figure>
      <aside>1 2 3 4 5 6</aside>
      <p>
        <i><b>Maja Lunde:</b> Przewalskis hest. Roman. 549 sider. Aschehoug.</i>
      </p>
      <p>Maja Lunde (1975) er en av de seinere års største norske suksesser for lesere i alle aldersgrupper, også internasjonalt. Med hennes første voksenroman etter debuten i 2012, «Bienes historie» fra 2015, tok det helt av, ikke minst i Tyskland. Sammen med «Blå» i 2017, er den det første bindet av økologiske romaner i en påtenkt serie på fire, der høstens «Przewalskis hest» er det tredje.</p>
      <p>Den er ganske så traust og sjablongmessig bygget over samme lest som de to foregående, med handlingen lagt til forskjellige tidsplan: Der «Bienes historie» foregikk med utgangspunkt i årene 1852, 2007 og framtidige 2098, «Blå» i samtids 2017 og framtidige 2041, operer «Przewalskis hest» igjen på tre forskjellige plan i fortid, samtid og framtid. Slik Lunde bruker sitt velprøvde skjema, kjennes det også etter hvert skjematisk, med forutsigelige handlingsforløp.</p>
      <p>«Przewalskis hest» åpner i St. Petersburg i 1882, der zoologen Mikhail (Misja) Aleksandrovitsj Kovrov som driftsansvarlig for en dyrepark setter i gang en ekspedisjon til Mongolia for å hente noen eksemplarer av urhesten tilbake til Europa, fra det eneste stedet den ennå sies å leve fritt. Det setter i gang Misjas historie om en lang vitenskapelig utflukt, som ikke bare handler om å berge en dyrerase fra utslettelse, men også blir historien om hovedpersonens forhold til sin enkefru-mor og eget ukurante kjærlighetsliv, samt et tidsbilde fra tsar-Russland.</p>
      <p>Den flettes inn i to andre historier – som alle tre, om de ble sammenskrevet og lest hver for seg, kunne utgjøre hver sin egen korte roman: Den som er lagt til 1992, handler om arbeidet med å sette villhestene tilbake til steppene igjen etter Sovjetunionens fall, og rommer også en familie- og kjærlighetshistorie. Den med 2064 som framtidsscenario utspiller seg i Norge, der en enslig kvinne sammen med datteren forsøker å holde et naturreservat gående i en natur og et klima som truer alt og alle med utryddelse – også den med sine private, familiære og erotiske forviklinger.</p>
      <p>Men litterært henger de alternerende fortellingene ikke godt sammen. Her er mye langhalm og uvedkommende innslag (f.eks. et attentat på den russiske tsaren). Det går sakte framover, og i et ungdommelig dommedagsbrev ca. halvveis i boka tipper det helst over.</p>
    </article>
  </body>
</html>