<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562088/katerini-akariaios-o-thanatos-tis-miteras-kai-tis-koris-poy-brethikan-se-charadra"/>
    <meta property="og:site_name" content="NOOZ."/>
    <meta property="article:published_time" content="2019-11-18T15:45:00+00:00"/>
    <meta property="og:title" content="Κατερίνη: Ακαριαίος ο θάνατος της μητέρας και της κόρης που βρέθηκαν σε χαράδρα"/>
    <meta property="og:description" content="Κακώσεις σε σώμα και κεφάλι έφεραν οι σοροί της 17χρονης από την Κατερίνη και της 45χρονης μητέρας της, οι οποίες βρέθηκαν νεκρές σε χαράδρα βάθους 120 μέτρων στην Πιερία."/>
  </head>
  <body>
    <article>
      <h1>Κατερίνη: Ακαριαίος ο θάνατος της μητέρας και της κόρης που βρέθηκαν σε χαράδρα</h1>
      <address>
        <time datetime="2019-11-18T15:45:00+00:00">18 Nov 2019, 15:45</time>
      </address>
      <p>
        <b>Κακώσεις σε σώμα και κεφάλι έφεραν οι σοροί της 17χρονης από την Κατερίνη και της 45χρονης μητέρας της, οι οποίες βρέθηκαν νεκρές σε χαράδρα βάθους 120 μέτρων στην Πιερία.</b>
      </p>
      <p>Σύμφωνα με πληροφορίες από το Εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης (ΑΠΘ), ο θάνατος των δύο γυναικών φαίνεται να επήλθε<b> ακαριαία</b>.</p>
      <p>Τη νεκροψία - νεκροτομή διενήργησαν οι καθηγητές Ιατροδικαστικής του ΑΠΘ <b>Λήδα Κοβάτση και Φώτιος Χατζηνικολάου</b>. Παράλληλα, θα διενεργηθεί τοξικολογικός έλεγχος και τα αποτελέσματα αναμένεται να γίνουν γνωστά τις επόμενες ημέρες.</p>
      <p>Οι δύο σοροί εντοπίστηκαν στη χαράδρα επί της παλαιάς εθνικής οδού Κατερίνης - Ελασσόνας, δίπλα και εξωτερικά από το αυτοκίνητο με το οποίο φαίνεται πως είχαν φύγει από το σπίτι τους. Τις δύο γυναίκες βρήκε κλιμάκιο στελεχών της Πυροσβεστικής της ΕΜΑΚ και της Αστυνομίας, με τη συνδρομή drone.</p>
      <p>Από τα πρώτα στοιχεία της αστυνομικής έρευνας <b>δεν διαφαίνονται ίχνη εγκληματικής ενέργειας</b>. Διερευνώνται όλα τα ενδεχόμενα για τα ακριβή αίτια θανάτου μητέρας και κόρης.</p>
      <related>
        <a href="https://www.nooz.gr/greece/1562001/katerini-i-sparaktiki-anartisi-toy-patera-tis-17chronis-pic-"/>
        <a href="https://www.nooz.gr/greece/1561960/tragiko-finale-nekres-i-17chroni-kai-i-mitera-tis-video-pics-"/>
      </related>
    </article>
  </body>
</html>