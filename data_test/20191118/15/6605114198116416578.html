<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/a-banat-es-remeny-sikjan-jart-a-hazajaro-stabja-video-2039079/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T15:02:00+00:00"/>
    <meta property="og:title" content="A bánat és remény síkján járt a Hazajáró stábja (videó)"/>
    <meta property="og:description" content="Alaposan megrogytak emlékeink és megfogyatkozott a népünk Közép-Bánátban."/>
  </head>
  <body>
    <article>
      <h6 class="kicker">DÉLVIDÉK</h6>
      <h1>A bánat és remény síkján járt a Hazajáró stábja (videó)</h1>
      <address>
        <time datetime="2019-11-18T15:02:00+00:00">18 Nov 2019, 15:02</time>
      </address>
      <h4>Alaposan megrogytak emlékeink és megfogyatkozott a népünk Közép-Bánátban.</h4>
      <p>Amikor Árpád népe megérkezett, még békésen kanyargott a Béga és a Temes a széles bánáti pusztán. Volt, hogy áldás, máskor átok kísérte a folyók útját, mikor mit adtak a nagy hegyek ott keleten. Tatár, török rabigálta, rác pusztította, határokkal szabdalták, s a mostoha idők nem múltak el nyomtalanul: alaposan megrogytak emlékeink és megfogyatkozott a népünk Közép-Bánátban. Ám a magára hagyott, perifériára szorított bánáti végvidéken a remény megtörhetetlen.</p>
      <blockquote>Az M5 kulturális csatornán sugárzott szombati Hazajáró-epizódban Délvidéken, A bánat és remény síkján jártunk a két műsorvezetővel, Kenyeres Oszkárral és Jakab Sándorral.</blockquote>
      <p>Persze már az Árpádok korában is volt ott település, ami a törökvész idején elpusztult. Annyi porladó örökségünk után végre egy élő és épülő közösségre találtak utazóink Magyarittabén. A helyi fogadóban találkoztak az ifjú jegyespárral: Buka Boglárka és Bárdos Szabolcs lelkész hallgatókkal, akik itt küzdenek a honért és a lelkekért.</p>
      <blockquote>A fiatalok elmondták, hogy itt képzelik el jövőjüket, mert mindenképpen a szórványgondozás a fontos számukra, és erre ez a vidék ideális terep.</blockquote>
      <p>Úgy üldögél a Bega folyó teraszán Magyarcsernye, mintha nem söpörték volna le már jó párszor a bánáti föld színéről.</p>
      <p>A mai napig magyar többségű települést 1798-ban telepítette Csekonics József tábornok, főként Szeged vidéki dohánykertészekkel.</p>
      <blockquote>Rövid története tele volt megpróbáltatásokkal. 1849-ben a rácok, később árvizek, tűzvész, éhínség és kolera is pusztította, de talán a legfájóbb érvágás 1944-ben érte, amikor a szerbek 14 csernyeit szó szerint agyonvertek.</blockquote>
      <p>A temetőben a szépen felújított világháborús emlékműnél hajtottak fejet a hősök előtt.</p>
      <p>De talán pont a nehéz idők acélozták meg az itthon maradókat, így nemcsak az emlékezés jut a hazajárónak, de megújult templommal és magyar életerővel is találkozhattak. A tájház sem pusztán a múlt néma őrzője, de egyben a hagyomány zsibongó éltetője is. A faluról és közösségről beszélgethettek Tóth László polgármesterrel és a Művelődési Egyesület vezetőjével, Hódi Judittal.</p>
      <figure>
        <iframe src="https://www.youtube.com/embed/ka7XuRRwhWg" width="1080" height="608" data-service="Youtube" scrolling="no"/>
      </figure>
      <p>Tóth László azt üzente azoknak, akik a Bánátból külföldre mentek dolgozni:</p>
      <blockquote>Hát, jöjjenek vissza, ha meg szeretnék őrizni identitásukat, akkor nincsen jobb hely, mint a leszakított anyaország területein megküzdeni a magyarságért nap, mint nap. Higgyék el, hogy ez egy komoly harc, de meg kell küzdeni azért, hogy a magyarság megmaradjon.</blockquote>
      <p>A makacs élni akarásról tanúskodott a művelődési házban a Kincsünk néptáncegyüttes kis csoportja is. A szív nagyot dobban, a lélek mosolyog, amikor a Bánát sokat szenvedett síkját gyermekek szárnyaló éneke zengi be.</p>
      <p>Csonkán és megfogyatkozva, de lám, a hazajáró megmutatta, hogy itt vannak még emlékeink a tájban, és élnek még a magyar közösségek az Isten adta szülőföldön.</p>
      <blockquote>Mert minden viharverés után jön egy reménysugár, ami elég erőt ad a talpra álláshoz. Mert ugye már tudjuk: Odafent az égben és idebent a szívben nincsenek határok…</blockquote>
    </article>
  </body>
</html>