<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Eto-go-gadzheto-na-psiholozhkata-izlugal-policiyata-za-katastrofata-krai-Plovdiv-914732"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T15:22:00+00:00"/>
    <meta property="og:title" content="Ето го гаджето на психоложката, излъгал полицията за катастрофата край Пловдив"/>
    <meta property="og:description" content="Стандартен адвокатски трик стана причина за поредния фалстарт на делото срещу Кристиян Кисьов - гадж..."/>
  </head>
  <body>
    <article>
      <h1>Ето го гаджето на психоложката, излъгал полицията за катастрофата край Пловдив</h1>
      <address>
        <time datetime="2019-11-18T15:22:00+00:00">18 Nov 2019, 15:22</time>
      </address>
      <p>Стандартен адвокатски трик стана причина за поредния фалстарт на делото срещу Кристиян Кисьов - гаджето на психоложката Антония Лукова, която предизвика страшна катастрофа на 3 юни 2018 г. в село Труд, предаде репортер на <b>Plovdiv24.bg</b>. Обвиняемият се яви днес в Районен съд - Пловдив, но не бе даден ход на разпоредителното заседание, тъй като отсъстваше адвокатът му Мирослав Василев.</p>
      <p>Той писмено бе информирал за отсъствието си, посочвайки, че е ангажиран като защитник на обвиняеми лица в Софийски градски съд. Юристът обаче не бе уточнил нито номера на делото, нито часа на разглеждането му, нито имената на обвиняемите. Затова съдията наложи глоба от 500 лева на адвокат Василев, като освен това изиска служебен защитник на Кристиян Кисьов за следващото заседание, което бе насрочено за 17 декември от 9,15 часа.</p>
      <p><b>Plovdiv24.bg</b> припомня на своите читатели, че при въпросната катастрофа, която бе предизвикана от психоложката Антония Лукова, пострадаха 8 души, като 4 от тях бяха деца. Кристиян Кисьов е обвинен в това, че е опитал да помогне на гаджето си да избегне наказателно преследване, като е излъгал пред органите на МВР, че той е управлявал лекия автомобил "Мазда“.</p>
      <p>Антония Лукова бе осъдена условно на 1 година и 4 месеца, а шофьорската й книжка бе отнета за срок от 2 години.</p>
      <p>В съда Кристиян се яви с преводач в съдебната зала, тъй като се възползва от това право като чужд гражданин, въпреки че дори и днес водеше комуникация със съдията по делото на български език.</p>
      <figure>
        <video src="https://i.id24.bg/vi/vids/44050.mp4"/>
      </figure>
    </article>
  </body>
</html>