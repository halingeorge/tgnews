<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640550/%D8%AF%DB%8C%D8%AF%D9%87%E2%80%8C%D8%A8%D8%A7%D9%86-%D8%A7%D9%86%D8%B1%DA%98%DB%8C-%D8%AC%D9%87%D8%A7%D9%86%DB%8C-%D9%87%D8%AF%D9%81-%D9%81%D8%B4%D8%A7%D8%B1%D9%87%D8%A7%DB%8C-%D9%81%D8%B9%D8%A7%D9%84%D8%A7%D9%86-%D8%AC%D9%88%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T15:54:00+00:00"/>
    <meta property="og:title" content="دیده‌بان انرژی جهانی هدف فشارهای فعالان جوی"/>
    <meta property="og:description" content="مدیر اجرایی آژانس بین‌المللی انرژی (IEA) از سوی سرمایه گذاران و دانشمندانی که نگران تغییرات جوی هستند، با فشارهای جدیدی برای اصلاح پیش بینی‌های ..."/>
  </head>
  <body>
    <article>
      <h1>
        <a href="https://www.bultannews.com/fa/news/640550/%D8%AF%DB%8C%D8%AF%D9%87%E2%80%8C%D8%A8%D8%A7%D9%86-%D8%A7%D9%86%D8%B1%DA%98%DB%8C-%D8%AC%D9%87%D8%A7%D9%86%DB%8C-%D9%87%D8%AF%D9%81-%D9%81%D8%B4%D8%A7%D8%B1%D9%87%D8%A7%DB%8C-%D9%81%D8%B9%D8%A7%D9%84%D8%A7%D9%86-%D8%AC%D9%88%DB%8C">دیده‌بان انرژی جهانی هدف فشارهای فعالان جوی</a>
      </h1>
      <h2>مدیر اجرایی آژانس بین‌المللی انرژی (IEA) از سوی سرمایه گذاران و دانشمندانی که نگران تغییرات جوی هستند، با فشارهای جدیدی برای اصلاح پیش بینی‌های ...</h2>
      <address><time datetime="2019-11-18T15:54:00+00:00">18 Nov 2019, 15:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، صندوقهای بازنشستگی،<b> بیمه گران و شرکتهای بزرگ</b> در میان ۶۵ امضاکننده نامه مشترک به مدیر اجرایی آژانس بین‌المللی انرژی بودند و از وی خواستند برای حمایت از اجرای توافق ۲۰۱۵ پاریس برای جلوگیری از گرمایش جهانی فاجعه آمیز، اقدامات بیشتری انجام دهد.</p>
      <p>در این نامه آمده است: سال ۲۰۲۰ نقطه عطفی برای جهان خواهد بود و در این سال یا ما پذیرای چالشها و فرصتهایی که پیش روی ما قرار می‌گیرند، خواهیم بود یا به تاخیر و ممانعت از گذر به انتشار کمتر کربن ادامه می‌دهیم.</p>
      <p>این نخستین واکنش هماهنگ سرمایه گذاران، دانشمندان و فعالان تغییرات جوی است که بیرول را برای بازبینی دورنمای سالانه آژانس بین‌المللی انرژی که آخرین نسخه آن ۱۳ نوامبر منتشر شد، تحت فشار قرار می‌دهند.</p>
      <p>این گزارش که "دورنمای انرژی جهان" نام دارد و صدها صفحه است، در شکل گیری انتظارات بازار روی مدت زمان گذر جهان از سیستم انرژی مبتنی بر سوخت فسیلی به منابع نیروی پاک‌تر تاثیر دارد.</p>
      <p>از ابتدای امسال شبکه‌های مختلف سرمایه گذاران موسسه‌ای، دانشمندان و گروه‌های فعال در زمینه تغییرات جوی از فاتح بیرول خواسته است شیوه تهیه و تولید این گزارش را تغییر دهد.</p>
      <p>این منتقدان بر این باورند که بازبینی رویکرد آژانس بین‌المللی انرژی کمک خواهد کرد سرمایه گذاریهای سریعتر در منابع انرژی تجدیدپذیر صورت بگیرد و ریسکهای احتمالی برای ارزش شرکتهای نفت، گاز و زغال سنگ که به واسطه چشم انداز اقدام سریع برای کاهش انتشار گازهای گلخانه‌ای وجود دارد، بهتر شناسایی شوند.</p>
      <p>آژانس بین‌المللی انرژی در آخرین نسخه گزارش سالانه خود تغییرات متعددی صورت داد از جمله سناریویی را مطرح کرد که نشان داد جهان چگونه می‌تواند به اهداف توافق پاریس نایل شود.</p>
      <p>فاتح بیرول و سایر مقامات آژانس بین‌المللی انرژی در مصاحبه با رویترز گفتند: انتقاد از گزارش سالانه این نهاد بی‌جا بوده و به دلیل عدم درک نحوه عملکرد سناریوها و اهدف آنها است.</p>
      <p>بر اساس گزارش رویترز، امضاکنندگان این نامه اعلام کردند خواهان آن هستند که آژانس بین‌المللی انرژی گزارشی تولید کند که در آن سناریوی کاملا شفافی نشان دهد جهان می‌تواند به اهداف توافق پاریس نایل شود.</p>
    </article>
  </body>
</html>