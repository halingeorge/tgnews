<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653831/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T15:15:00+00:00"/>
    <meta property="og:title" content="У НБУ пропонують дозволити отримувати готівку з карток у касах магазинів"/>
    <meta property="og:description" content="Національний банк виніс на громадське обговорення пропозицію дозволити власникам платіжних карток отримувати готівку з кас підприємств торгівлі, громадського харчування та послуг."/>
  </head>
  <body>
    <article>
      <h1>У НБУ пропонують дозволити отримувати готівку з карток у касах магазинів</h1>
      <address>
        <time datetime="2019-11-18T15:15:00+00:00">18 Nov 2019, 15:15</time>
      </address>
      <p>Національний банк виніс на громадське обговорення пропозицію дозволити власникам платіжних карток отримувати готівку з кас підприємств торгівлі, громадського харчування та послуг.</p>
      <p>Про це <a href="https://bank.gov.ua/news/all/derjateli-platijnih-kartok-zmojut-otrimuvati-gotivku-z-kas-torgovelnih-pidpriyemstv">повідомляє</a> пресслужба НБУ.</p>
      <p>Зазначається, що таке рішення "сприятиме зменшенню тінізації економіки, подальшому розвитку безготівкового сегменту та зростанню фінансової інклюзії громадян загалом".</p>
      <p>У НБУ додали, що такі норми містить також ухвалений Верховною Радою закон про внесення змін до закону по застосування реєстраторів розрахункових операцій у сфері торгівлі, громадського харчування та послуг.</p>
      <p>Усі охочі можуть висловити пропозиції до проєкту постанови Нацбанку до 15 грудня, після чого НБУ цю постанову затвердить та дозволить проводити подібні операції.</p>
      <p>Водночас Нацбанк спростить облік операцій з видачі готівки з карток українців у касах закладів.</p>
      <p>Також у НБУ урегулюють питання операцій з переказу готівки нефінансовими компаніями, які мають ліцензію на здійснення грошових переказів.</p>
      <p>Економічна правда</p>
    </article>
  </body>
</html>