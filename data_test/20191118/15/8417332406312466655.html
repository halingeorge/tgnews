<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/18/Kraftig-%C3%B8kning-i-avskogingen-i-Amazonas-20424484.ece"/>
    <meta property="og:site_name" content="adressa.no"/>
    <meta property="article:published_time" content="2019-11-18T15:56:05+00:00"/>
    <meta property="og:title" content="Kraftig økning i avskogingen i Amazonas"/>
    <meta property="og:description" content="Avskogingen i Amazonas har økt kraftig i år, bekrefter nye tall basert på satellittovervåking i Brasil."/>
  </head>
  <body>
    <article>
      <h1>Kraftig økning i avskogingen i Amazonas</h1>
      <address><time datetime="2019-11-18T15:56:05+00:00">18 Nov 2019, 15:56</time> by <a rel="author">(NTB) NTB</a></address>
      <p>Avskogingen i Amazonas har økt kraftig i år, bekrefter nye tall basert på satellittovervåking i Brasil.</p>
      <aside><a href="https://www.adressa.no/nyheter/utenriks/2019/11/18/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/18/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/18/javascript:void(0);">Del denne artikkelen på e-post</a></aside>
      <p>Den brasilianske romforskningsorganisasjonen INPE la mandag fram tall for det som kalles skogåret 2019. Dette er de tolv månedene fram til juli i år.</p>
      <p>Avskogingen i den brasilianske delen av Amazonas økte med nesten 30 prosent sammenlignet med forrige skogår. Tallene gjengis av blant andre nyhetsbyrået<a href="https://www.reuters.com/article/us-brazil-deforestation/brazil-amazon-rainforest-deforestation-hits-11-year-high-in-2019-government-data-idUSKBN1XS1PK"> Reuters.</a></p>
      <p>– Tallene er alarmerende høye. Vi må huske på at Amazonas har vært utsatt for avskoging i flere tiår. Vi nærmer oss et mulig vippepunkt, hvor store deler av skogen vil være så skadet at den kollapser, sier Øyvind Eggen, leder for organisasjonen Regnskogfondet.</p>
      <p>Avskogingen ligger nå på det høyeste nivået siden 2008. En viktig årsak antas å være politikken til Brasils president Jair Bolsonaro. Han ble innsatt ved årsskiftet og har gjort det klart at han prioriterer landbruk framfor miljøvern.</p>
      <p>Norge har i en årrekke bidratt med store pengesummer til vern av regnskogen i Brasil. Norske myndigheter mener Bolsonaros regjering har brutt forutsetningene for samarbeidet, og regnskogstøtten er derfor inntil videre stanset.</p>
      <p>(©NTB)</p>
    </article>
  </body>
</html>