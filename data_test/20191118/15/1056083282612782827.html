<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717831/%D9%82%D8%AF%D8%B1%D8%AF%D8%A7%D9%86%DB%8C-%DA%A9%D9%85%DB%8C%D8%B3%DB%8C%D9%88%D9%86-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%A7%D8%B2-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D9%88-%D8%A7%D9%86%D8%AA%D8%B8%D8%A7%D9%85%DB%8C-%D8%A8%D8%B1%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:22:17+00:00"/>
    <meta property="og:title" content="قدردانی کمیسیون امنیت ملی از دستگاه‌های امنیتی و انتظامی برای تامین امنیت در روزهای اخیر"/>
    <meta property="og:description" content="سخنگوی کمیسیون امنیت ملی و سیاست خارجی مجلس گفت که در جلسه امروز این کمیسیون از دستگاه‌های امنیتی و انتظامی برای اقداماتشان جهت تامین امنیت مردم تقدیر و تشکر صورت گرفت."/>
  </head>
  <body>
    <article>
      <h1>قدردانی کمیسیون امنیت ملی از دستگاه‌های امنیتی و انتظامی برای تامین امنیت در روزهای اخیر</h1>
      <address><time datetime="2019-11-18T15:22:17+00:00">18 Nov 2019, 15:22</time> by <a rel="author">منیرسادات سیدرضا</a></address>
      <p>سخنگوی کمیسیون امنیت ملی و سیاست خارجی مجلس گفت که در جلسه امروز این کمیسیون از دستگاه‌های امنیتی و انتظامی برای اقداماتشان جهت تامین امنیت مردم تقدیر و تشکر صورت گرفت.</p>
      <p>به گزارش ایسنا، سیدحسین نقوی حسینی در توضیح جلسه امروز کمیسیون امنیت ملی و سیاست خارجی مجلس گفت: در ابتدای این جلسه از تمامی دستگاه‌های امنیتی و انتظامی که در روزهای گذشته برای تامین امنیت مردم تلاش کرده و شهدایی را تقدیم نمودند، تقدیر و قدردانی شد. همچنین رئیس کمیسیون امنیت ملی در ابتدای جلسه کمیسیون تاکید داشت که این حوادث با نفوذ و تحریک معاندین و دشمنان انقلاب صورت گرفته و باعث جان باختن تعدادی از شهروندان و خسارت اموال عمومی شد البته با بیانات معجزه‌آسای مقام معظم رهبری فروکش کرد.</p>
      <p>وی افزود: در این جلسه آقای ذوالنور این موضوع را اشاره داشت که مقدمات اجرایی طرح افزایش قیمت بنزین و سهمیه‌بندی آن فراهم نشده بود و مجلس و نمایندگان از آن اطلاع نداشتند و رئیس‌جمهور هم اخیرا با مردم صحبت نکرده است.</p>
      <p>سخنگوی کمیسیون امنیت ملی و سیاست خارجی مجلس ادامه داد: در این جلسه موارد ارجاعی از شورای نگهبان درباره لایحه الحاق دولت ایران به کنوانسیون مشترک ایمنی مدیریت سوخت مصرف شده و ایمنی مدیریت پسماند پرتوزا مورد بررسی قرار گرفت و شروطی به ابتدای این لایحه اضافه شد از جمله اینکه رعایت بند ۵ اصل سوم قانون اساسی به ویژه در مورد بند ۴ بخش یک ماده ۶ و بند ۴ بخش یک ماده ۱۳ و همچنین ماده ۳۲ الزامی است.</p>
      <p>نقوی حسینی با اشاره به استعفای کاظم جلالی از نمایندگی مجلس گفت: آقای جلالی عضو کمیسیون امنیت ملی بوده است که با توجه به استعفای ایشان از مجلس امروز درباره نمایندگان داوطلب برای عضویت در کمیسیون امنیت ملی به جای ایشان رای‌گیری صورت گرفت و در نهایت آقای ذوالقدر به عضویت این کمیسیون درآمد.</p>
      <p>وی در پایان گفت که در این جلسه موضوع نحوه واگذاری و تصفیه ۱۸ میلیارد دلار ارز به نرخ ۴۲۰۰ تومان که رئیس‌جمهور در سفر اخیر خود به استان یزد مطرح کرده بود، با حضور مسئولانی از بانک مرکزی، وزارت اطلاعات و اطلاعات سپاه مورد بحث قرار گرفت.</p>
      <p>انتهای پیام</p>
    </article>
  </body>
</html>