<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T15:03:00+00:00"/>
    <meta property="og:title" content="استاندار تهران: آرامش در کل استان برقرار است"/>
    <meta property="og:description" content="به گزارش ایسنا، انوشیروان محسنی بندپی در جلسه شورای برنامه‌ریزی و توسعه استان تهران، گفت: هر چه یارانه به بنزین بدهیم به افراد پردرآمد جامعه کمک کرده‌ایم در حال حاضر خانواده‌هایی هستند که سه ماشین دارند در حالیکه بسیاری از آحاد جامعه حتی یک ماشین هم ندارند و از حامل انرژی (بنزین) استفاده نمی‌کنند."/>
  </head>
  <body>
    <article>
      <h1>استاندار تهران: آرامش در کل استان برقرار است</h1>
      <address>
        <time datetime="2019-11-18T15:03:00+00:00">18 Nov 2019, 15:03</time>
      </address>
      <p>استاندار تهران بااشاره به اتفاقات و ناآرامی‌های اخیر در برخی شهرستان‌های استان، گفت: در حال حاضر در کل استان تهران آرامش و امنیت برقرار است.</p>
      <p>به گزارش ایسنا، انوشیروان محسنی بندپی در جلسه شورای برنامه‌ریزی و توسعه استان تهران، گفت: هر چه یارانه به بنزین بدهیم به افراد پردرآمد جامعه کمک کرده‌ایم در حال حاضر خانواده‌هایی هستند که سه ماشین دارند در حالیکه بسیاری از آحاد جامعه حتی یک ماشین هم ندارند و از حامل انرژی (بنزین) استفاده نمی‌کنند.</p>
      <p>وی افزود: موضوع ساماندهی سوخت، مصوبه دولت و برنامه ششم توسعه بوده و در کنار این سران سه قوه نیز این موضوع را مصوب کردند. پیشتر مقرر بود حامل‌های انرژی افزایش قیمت داشته باشند که افزایش قیمت گازوئیل منتفی شد و تنها بنزین افزایش قیمت داشت. این در شرایطی است که روزانه 95 تا 103 میلیون لیتر بنزین در کشور مصرف می‌شود.</p>
      <p>وی ادامه داد: منابع حاصل از ساماندهی بنزین میان 18 میلیون خانوار که فعلا شناسایی شده‌اند که حدود 60 میلیون نفر جمعیت را شامل می‌شوند در سه مرحله تا پایان هفته توزیع خواهد شد. در حقیقت این منابع اجرای عدالت را پشت سر خود دارد.</p>
      <p>استاندار تهران این را هم گفت: در شرایط نامساعد درآمدی قرار گرفته‌ایم و بسیاری از افراد کم درآمد جامعه دچار مشکل هستند، لذا باید تصمیمی در این زمینه اتخاذ می‌کردیم. سناریوهای مختلفی وجود داشت اما آنچه که به عنوان خروجی تصمیم گیری شد و سران سه قوه آن را مصوب کردند افزایش قیمت بنزین بود که رهبر معظم انقلاب نیز اشاره و تاکید داشتند که اگر این موضوع مصوبه سران سه قوه است باید اجرا شود.</p>
      <p>
        <b>اعتراض با غارت اموال مردم و اغتشاش قابل طرح نیست</b>
      </p>
      <p>استاندار تهران در بخش دیگری از صحبت‌های خود با اشاره به اتفاقات سه روز گذشته در استان تهران گفت: همزمان با اجرای این تصمیم گروهی نه به بهانه اعتراض که باید به صورت منطقی کارشناسی و علمی باشد، دست به اغتشاش زدند. قطعا اعتراض با غارت اموال مردم و اغتشاش قابل طرح نیست.</p>
      <p>وی با بیان اینکه می‌توان اعتراض را از طریق برگزاری میتینگ‌ها و تجمع‌هایی با مجوز قانونی و همچنین فراهم شدن طرح آن در صدا و سیما دنبال کرد، تاکید کرد: اما متاسفانه برخی افراد سوءاستفاده‌گر در روز اول علیه ملت و در روز دوم علیه نظام اقدام کردند. بسیاری از نیروهای انتظامی مورد هدف قرار گرفتند تا جایی که یک سرگرد پاسدار در ملارد به شهادت رسید. این اقدامات توسط افرادی انجام شد که دستورات خود را از خارج کشور گرفته بودند. بر همین اساس باید از مقام معظم رهبری تشکر کرد که فرمایشات ایشان داروی شفابخشی برای کنترل اغتشاشات شد و مردم به کمک نیروهای امنیتی آمدند به شکلی که در اسلامشهر مردم به کمک نیروهای امنیتی آمدند و مقابل اغتشاشگران ایستادند.</p>
      <p>
        <b>در کل استان تهران آرامش و امنیت برقرار است</b>
      </p>
      <p>وی تاکید کرد: به حمدلله امروز در تهران مسئله خاصی شاهد نیستیم و نیروی انتظامی، سپاه، فرمانداری و استانداری و همه دستگاه‌ها پای کار آمدند. ما تنها در شهرستان‌های غرب تهران با مشکل مواجه شدیم که اقدامات اغتشاشگرانه نیز از سوی مردم بومی نبود و خوشبختانه برخورد قانونی انجام شد. در حال حاضر شهر تحت کنترل و در کل استان تهران آرامش و امنیت برقرار است.</p>
      <p>محسنی بندپی در بخش دیگری از صحبت‌های خود از مجلس شورای اسلامی نیز تشکر کرد و افزود: بخشی نمایندگان از همان ابتدا به فکر این نبودند که در مقابل افزایش قیمت بنزین موضع داشته باشند و بخش دیگر هم پس از صحبت‌های معظم له با این موضوع موافقت کردند. قطعا دولت هم در اجرای این مصوبه نظارت دقیقی خواهد داشت تا منابع مالی حاصل به آحاد جامعه نیازمند برگردد و هر کسی که شامل نشده باشد می‌تواند از طریق سامانه‌ای که در وزارت کار و رفاه اجتماعی فعال شده ،  اعلام کند که از نظر خود شامل این کمک‌ها می‌شوند ولی امروز بین 57 تا 60 میلیون نفر شامل این کمک‌ها خواهند بود.</p>
      <p>
        <b>هیچ دلیلی برای افزایش قیمت کالاهای دیگر وجود ندارد</b>
      </p>
      <p>وی تاکید کرد: برای تاکسی‌های اینترنتی، تاکسی‌های برون شهری و تمامی خودروهایی که سرویس عمومی می دهند سهمیه در نظر گرفته شده، از سازمان صنعت، معدن و تجارت استان تهران نیز می‌خواهم با نظارت کامل به این نکته توجه داشته باشند که هیچ دلیلی برای افزایش قیمت کالاهای دیگر وجود ندارد. در این چند روز صدا و سیما نیز نسبت به اغنا سازی جامعه به خوبی اقدام کرده است تا این تصمیمات دلیلی برای افزایش قیمت کالاهای دیگر نشود.</p>
      <p>استاندار تهران در خاتمه ابراز امیدواری کرد شرایطی فراهم شود که توطئه‌های استکبار جهانی علیه ایران اسلامی خنثی شود. در روز اول اتفاقات 22 استان درگیر بودند. روز دوم 11 استان و شب گذشته چهار استان درگیر اعتراضات بودند که انشالله امروز این چهار استان نیز به آرامش و نظم خواهند رسید و توطئه‌ها خنثی خواهد شد. بی تردید تصمیم اتخاذ شده در راستای عدالت بوده و برای مردم مشکلی ایجاد نخواهد شد. امیدواریم این موضوع را بخوبی برای مردم تبیین کنیم.</p>
    </article>
  </body>
</html>