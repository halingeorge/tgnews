<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/calcio/italia-armenia-formazioni-18-novembre-1.4894026"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T15:18:37+00:00"/>
    <meta property="og:title" content="Italia-Armenia 9-1, doppiette di Immobile e Zaniolo"/>
    <meta property="og:description" content="Undici successi consecutivi per l'Italia di Mancini. Azzurri scatenati a Palermo nell'ultima partita di qualificazione a Euro 2020.  Le altre reti di Barella, Romagnoli, rigore di Jorginho, Orsolini e Chiesa"/>
  </head>
  <body>
    <article>
      <h1>Italia-Armenia 9-1, doppiette di Immobile e Zaniolo</h1>
      <h2>Undici successi consecutivi per l'Italia di Mancini. Azzurri scatenati a Palermo nell'ultima partita di qualificazione a Euro 2020.  Le altre reti di Barella, Romagnoli, rigore di Jorginho, Orsolini e Chiesa</h2>
      <address><time datetime="2019-11-18T15:18:37+00:00">18 Nov 2019, 15:18</time> by <a rel="author">GABRIELE SINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4894706.1574113718!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Nicolò Zanioli, prima rete in Nazionale (Ansa)</figcaption>
      </figure>
      <p>Palermo, 18 novembre 2019 - L’<b>Italia</b> affronta l’<b>Armenia</b> allo stadio Renzo <b>Barbera </b>di Palermo, per la decima giornata del <b>gruppo J</b> di qualificazione ad <b>Euro 2020</b>. Nonostante il <b>pass </b>per l’Europeo già in tasca, gli <b>Azzurri </b>non si risparmiano e dilagano. Inaugura la <b>goleada </b><b>Immobile </b>all’8’, <b>Zaniolo </b>un minuto dopo realizza il suo primo gol in Nazionale. Dopo ci pensa <b>Barella </b>al 29’, <b>Immobile </b>firma la doppietta al 33’ e anche <b>Zaniolo </b>impacchetta dalla media distanza la seconda gioia personale al minuto 64. <b>Romagnoli </b>va in gol<b> </b>al 72’, <b>Jorginho </b>su rigore segna la settima rete al 75’ e <b>Orsolini </b>si iscrive al tabellino dei marcatori al 78’. Prima esultanza in Azzurro anche per l’attaccante del <b>Bologna</b>. <b>Babayan </b>al 79’ realizza la rete della bandiera per l’Armenia, <b>Chiesa </b>chiude definitivamente i giochi all’81’, completando il 9-1 finale.</p>
      <p>ITALIA INSAZIABILE – <b>Mancini </b>schiera il 4-3-3. Sirigu tra i pali, a centrocampo c’è <b>Tonali </b>e in attacco il tridente <b>Zaniolo-Immobile-Chiesa</b>. L’Armenia risponde con un 5-4-1 difensivo, con unica punta Karapetian. Gli Azzurri scendono in campo con grande aggressività, ma la prima chance capita sui piedi di <b>Babayan</b>. L’armeno ruba palla a Jorginho sulla trequarti, penetra in area e da posizione defilata obbliga alla prima parata Sirigu. Al 7’ l’Italia sblocca la gara: <b>Immobile</b>, imbeccato da un cross perfetto di <b>Chiesa </b>dal vertice destro dell’area, colpisce alla perfezione di testa sul secondo palo. Passa solo un minuto e l’attaccante partenopeo serve un ottimo filtrante in area per la corsa di <b>Zaniolo</b>, che davanti al portiere non sbaglia con il destro. Uno-due micidiale degli Azzurri che indirizzano il match già nei primi minuti di gioco. Gli ospiti provano ad approfittare di una disattenzione di <b>Bonucci</b>, che sbaglia un retropassaggio verso Sirigu al 21’ e innesca <b>Karapetian</b>. L’attaccante tenta un pallonetto dal limite dell’area per sorprendere il portiere, ma la palla si stampa sulla traversa. Le punte di Mancini dialogano molto e al 25’ <b>Immobile </b>va vicino al 3-0 dopo una triangolazione con <b>Zaniolo</b>. E’ Barella a realizzare il colpo del k.o. al minuto 29. <b>Bonucci </b>lancia il centrocampista interista al limite del fuorigioco e a tu per tu con <b>Hayrapetyan </b>sigla il 3-0. Sessanta secondi dopo <b>Chiesa </b>colpisce il palo e al 32’ <b>Zaniolo </b>lancia nuovamente <b>Immobile </b>verso la porta avversaria. L’attaccante della Lazio salta l’estremo difensore e segna il 4-0. C’è ancora il tempo per un <b>palo</b>, colpito dal solito Immobile, prima della chiusura della prima frazione di gioco.</p>
      <p>SENZA PIETÀ – L’Italia continua ad attaccare nonostante il grande vantaggio. <b>Chiesa </b>al 56’ parte dalla sinistra, si accentra e scaglia un destro a giro dai venti metri che centra in pieno il palo vicino all’incrocio. Gli <b>Azzurri </b>non si fermano: <b>Zaniolo </b>al 64’ calcia col mancino dai diciotto metri e pesca l’angolo alla sinistra del portiere. 5-0 in poco più di un’ora. <b>L’Armenia</b>, ormai sotto assedio e demotivata, subisce anche il <b>sesto </b>gol. <b>Romagnoli </b>sfrutta un rimpallo in area di rigore dopo che Hayrapetyan aveva appena respinto un colpo di testa di <b>Izzo</b>, aggiungendosi al tabellino dei marcatori al 72’. Due minuti dopo Hovhannisyan commette fallo su <b>Orsolini </b>e regala un calcio di rigore. <b>Jorginho </b>calcia centrale per il 7-0 degli Azzurri. Al 77’ <b>Chiesa </b>trova <b>Orsolini </b>smarcato al limite dell’area piccola, l’ala del Bologna colpisce di testa e realizza il suo primo gol in Nazionale. Gli armeni realizzano la rete della bandiera al minuto 79: <b>Jorginho </b>sbaglia un passaggio orizzontale, Babayan intercetta e scaglia un missile sotto l’incrocio dei pali. I gol fioccano ancora, quando all’80’ <b>Orsolini </b>restituisce il favore a <b>Chiesa </b>servendogli un ottimo cross sul secondo palo. L’attaccante della Fiorentina stacca bene di testa e sigla il 9-1. La squadra di <b>Mancini </b>vince l’undicesima gara consecutiva.</p>
      <p><b>Seconda volta nella storia azzurra:</b> l'Italia aveva segnato 9 gol in un singolo match soltanto in altre due occasioni, nel 1920 contro la Francia (9-4) e nel 1948 con gli Usa.</p>
      <p>I TWEET</p>
      <figure>
        <iframe data-src="https://twitter.com/Vivo_Azzurro/status/1196541946656772096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196539203217174529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196538338112688128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196537754924015622?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196537069838970885?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196535101624115201?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196527051462893578?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196523178249609222?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196522187294949382?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196517019421696003?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196517147666788354?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Vivo_Azzurro/status/1196516818812313601?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3> </h3>
      <p>
        <b>Tabellino</b>
      </p>
      <p><b>Italia (4-3-3): </b>Sirigu (77' Meret); Di Lorenzo, Bonucci (69' Izzo), Romagnoli, Biraghi; Tonali, Jorginho, Barella (46' Orsolini); Zaniolo, Immobile, Chiesa. A disp. Insigne, Florenzi, Donnarumma, Castrovilli, Mandragora, Acerbi, Bernardeschi, Belotti, El Shaarawy. All. Mancini.</p>
      <p><b>Armenia (5-4-1):</b> Airapetyan; Hambartsumyan, Haroyan, Calisir, Ishkhanyan (69' Sarkisov), K. Hovhannisyan; Babayan, A. Grigoryan (60' Simonyan), Artak Edigaryan (82' Avetisyan), Barseghyan; Karapetyan. A disp. Hovhannisyan, Vardanyan, Beglaryan, Taron Voskanyan, Manucharyan. All. Khashmanyan.</p>
      <p>Arbitro: Martins (Portogallo).</p>
      <p>Reti: 8' e 32' Immobile (I), 9' e 64' Zaniolo (I), 29' Barella (I), 72' Romagnoli (I), 75' rig. Jorginho (I), 78' Orsolini (I), 79' Babayan (A), 80' Chiesa (I). Note: ammoniti Haroyan (A).</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/sport/calcio/euro-2020-italia-bosnia-1.4888856"/>
      </related>
    </article>
  </body>
</html>