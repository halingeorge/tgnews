<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/pratsivnyky_tets_u_novomu_rozdoli_ta_novoyavorivsku_zavtra_otrymayut_chastynu_groshey_331017.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T15:07:00+00:00"/>
    <meta property="og:title" content="Працівники ТЕЦ у Новому Роздолі та Новояворівську завтра отримають частину грошей"/>
    <meta property="og:description" content="Вранці новий управитель Новороздільської ТЕЦ зустрівся з рештою працівників, які звільнились через невиплату заробітної плати попереднім управителем. Про це повідомили у прес-службі Секретаріату Кабміну."/>
  </head>
  <body>
    <article>
      <h1>Працівники ТЕЦ у Новому Роздолі та Новояворівську завтра отримають частину грошей</h1>
      <h2>Вранці новий управитель Новороздільської ТЕЦ зустрівся з рештою працівників, які звільнились через невиплату заробітної плати попереднім управителем. Про це повідомили у прес-службі Секретаріату Кабміну.</h2>
      <address>
        <time datetime="2019-11-18T15:07:00+00:00">18 Nov 2019, 15:07</time>
      </address>
      <p>Вже 136 людей написали заяви на прийом на роботу. У Новояворівську — 164 працівники переуклали договір з новим управителем. </p>
      <related>
        <a href="https://galinfo.com.ua/news/pratsivnyky_tets_u_novomu_rozdoli_zustrilys_iz_predstavnykamy_novogo_upravytelya_330993.html"/>
      </related>
      <p>Завтра вранці відбудеться виплата першої частини грошей працівникам у двох містах.</p>
      <p>Працівники Новояворівської ТЕЦ вже вийшли на роботу та почали заповнювати водою мережі, ліквідують пориви із залученням бригад зі Львова та Жидачева. Вже цієї середи там збираються запустити газ, незабаром у домівках мешканців міста буде тепло. В Новому Роздолі опалення буде наприкінці тижня.</p>
      <p>ʺНаша перша задача зараз — виплатити гроші працівникам та забезпечити наявність спеціалістів для підготовки обладнання та мереж до запуску. Тепло в домівках людей — наш пріоритет. Замість того, щоб підготувати міста до опалювального сезону, колишній управитель не виконував свої обов’язки, не виплачував людям гроші та шантажував нас теплом у домівках 60-ти тисяч людей. Держава цього терпіти не будеʺ, — сказав Прем’єр-міністр Олексій Гончарук. </p>
      <p>Він додав, що за його дорученням АРМА вже розірвала договір управління з приватною компанією Гарант Енерго М, яка більше шести місяців не виплачувала зарплати своїм працівникам та не забезпечила міста теплом до опалювального сезону.</p>
      <p>Після оцінки майна ТЕЦ у Новояворівську та Новому Роздолі укладено договір з новим управителем — компанією групи Нафтогаз.</p>
      <p>Новий управитель уже зустрівся з більшою частиною працівників, перед якими є заборгованості. Завтра вранці вже відбудеться виплата першої частини грошей із заборгованості працівникам.</p>
      <p>Протягом трьох днів після перших виплат працівникам новий управитель офіційно їх працевлаштує, щоб вони могли вийти на роботу. Другий транш зарплат буде протягом наступного тижня.</p>
      <p>Найближчим часом новий управитель має отримати ліцензії на виробництво теплової та електричної енергії та на транспортування та постачання теплової енергії, а також дозвіл на концентрацію у Антимонопольного комітету, щоб укласти новий договір постачання газу з НАК ʺНафтогазʺ.</p>
      <p>Також за дорученням Голови Уряду Львівська ОДА вже виділила з резервного фонду бюджету на поворотній основі 1,9 млн грн на запобігання виникненню надзвичайної ситуації.</p>
      <p>Нагадаємо, як писало <a href="https://galinfo.com.ua/news/teplo_u_budynkah_novogo_rozdolu_zapustyat_do_kintsya_tyzhnya_330991.html">Гал-інфо</a>, тепло у будинках Нового Роздолу запустять до кінця тижня.</p>
    </article>
  </body>
</html>