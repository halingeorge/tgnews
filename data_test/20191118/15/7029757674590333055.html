<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/da-spre-razchistvaneto-na-reka-vit-poiskaha-ot-riosv-i-baseynova-direktsiya.html"/>
    <meta property="og:site_name" content="News.bg"/>
    <meta property="article:published_time" content="2019-11-18T15:29:50+00:00"/>
    <meta property="og:title" content="Да спре разчистването на река Вит, поискаха от РИОСВ и Басейнова дирекция"/>
    <meta property="og:description" content="Искат разрешително по Закона за водите"/>
  </head>
  <body>
    <article>
      <h1>Да спре разчистването на река Вит, поискаха от РИОСВ и Басейнова дирекция</h1>
      <address>
        <time datetime="2019-11-18T15:29:50+00:00">18 Nov 2019, 15:29</time>
      </address>
      <p>Предписание за спиране на всякакви дейности по река Вит издадоха регионалните ековласти до областния управител на Ловеч Ваня Събчева, съобщиха от МОСВ.</p>
      <p>Писмата до Ваня Събчева са от РИОСВ-Плевен и Басейнова дирекция "Дунавски район" и РИОСВ-Плевен. С тях се иска спиране на почистването на наносни отложения в река Вит в района на <b>пътен възел "Боаза" и пътен възел "Дерманци</b>", община Луковит, област Ловеч. </p>
      <p>Спирането е <b>докато не приключат изискуемите процедури за подобни дейности по реда на Закона за водите</b>. Писмото на БДДР е въз основа на постъпило <b>уведомление от Областния управител на Ловеч за начало на  отнемане</b> на наносни отложения в коритото на река Вит.</p>
      <p>В писмото си до областния управител от Басейнова дирекция посочват, че <b>за почистването на наноси се изисква разрешително по Закона за водите</b>, каквото не е издавано. </p>
      <p>Ако се чисти коритото на река без разрешително, то подлежи на административно-наказателна отговорност. От Басейнова дирекция са изискали от Областната администрация Ловеч <b>да им предоставят копие от сключения договор между областния управител на област Ловеч</b> и изпълнителя за извършване на дейностите.</p>
      <p>Изискали са и документи, удостоверяващи извършването на дейностите по договора, както и <b>данни за служители на Областна администрация, присъствали на описаните дейности по отнемане на наносни отложения</b>.</p>
      <p>От РИОСВ - Плевен заповядаха <b>да се наложи принудителна административна мярка по Закона за биологичното разнообразие на Областния управител на Област Ловеч</b> за спиране на всякакви дейности по почистване на наносни отложения, премахване на дървесна растителност, добив на баластра и сеч в същия участък от река Вит.</p>
      <p>Целта е да се запазят местата за размножаване на защитени видове птици. Мястото на дейностите попада в защитена зона за опазване на дивите птици, от мрежата "Натура 2000" ("Васильовска планина" BG00002109).</p>
      <p>На областния управител е предписано да не допуска извършване на дейности по почистване на наносни отложения и премахване на дървесна растителност, докато не бъдат изпълнени условията и мерките в Решение по ОВОС №2-2/2015 г. Дейността подлежи на съгласуване с РИОСВ - Плевен.</p>
      <p>През последните две седмици в двете институции постъпиха сигнали за <b>изземане на баластра от река Вит над село Торос и местност "Боаза</b>". Последният сигнал е от неделя - 17 ноември 2019 г., когато е извършвана проверка. В момента на проверките на място не е имало техника във водния обект и не е установен извършителят.</p>
    </article>
  </body>
</html>