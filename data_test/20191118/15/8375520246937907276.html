<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zhurnalist-portnov-vidvidav-ofis-prezidenta-i-poskarzhivsya-na-radio-svoboda-640746.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T15:49:31+00:00"/>
    <meta property="og:title" content="«Журналіст» Портнов відвідав Офіс президента і поскаржився на Радіо Свобода"/>
    <meta property="og:description" content="В Офісі президента повідомили, що взяли до відома аргументи ексзаступника голови Адміністрації Януковича Андрія Портнова"/>
  </head>
  <body>
    <article>
      <h1>«Журналіст» Портнов відвідав Офіс президента і поскаржився на Радіо Свобода</h1>
      <address>
        <time datetime="2019-11-18T15:49:31+00:00">18 Nov 2019, 15:49</time>
      </address>
      <h4>В Офісі президента повідомили, що взяли до відома аргументи ексзаступника голови Адміністрації Януковича Андрія Портнова</h4>
      <p>Ексчиновник часів президентства Віктора Януковича Андрій Портнов звернувся до Офісу президента України зі своїми «аргументами» у конфлікті з журналістами Радіо Свобода, повідомляє пресслужба Офісу президента.</p>
      <p>«Адвокат і журналіст Андрій Портнов звернувся до Офісу президента України з реакцією на розгляд скарги журналістів Радіо Свобода. Конфліктна ситуація між ним і працівниками Радіо Свобода днями обговорювалася на засіданні Ради з питань свободи слова та захисту журналістів при президентові. За словами Андрія Портнова, саме тому він вирішив також звернутися до Офісу президента і Ради з проханням взяти до уваги його аргументи», – йдеться у повідомленні.</p>
      <p>Зокрема, Портнов висловив занепокоєння «загрозою свободі слова і перешкоджанням його адвокатській і журналістській діяльності, оскільки є штатним телеведучим каналу «112 Україна» і має офіційне редакційне завдання».</p>
      <p>«У мене минуло шість років після державної служби. Я не є політиком, державним службовцем, членом політичної партії, депутатом будь-якого рівня. У зв’язку з цим я вважаю, що це піврічне стеження за мною є проведенням стосовно мене незаконних оперативно-технічних дій під виглядом журналістської діяльності. Адже якщо за шість місяців не видається жоден сюжет, то це стеження й незаконні оперативно-технічні дії», – цитує пресслужба Офісу президента слова Портнова.</p>
      <p>В Офісі президента повідомили, що взяли до відома аргументи ексзаступника голови Адміністрації Януковича Андрія Портнова.</p>
      <p>«Рада з питань свободи слова і захисту журналістів об’єктивно розгляне цю ситуацію з урахуванням усіх обставин, викладених обома сторонами конфлікту, адже неупередженість у дослідженні кожної справи є надзвичайно важливою для репутації цього новоствореного консультативно-дорадчого органу при главі держави», – йдеться у повідомленні.</p>
      <figure>
        <img src="https://glavcom.ua/img/forall/users/106/10697/75513349_1343832702463095_5120227914553491456_o.jpg"/>
      </figure>
      <p>Портнов у телеграмі написав, що зустрічався із заступником голови Офісу президента Кирилом Тимошенком.</p>
      <figure>
        <img src="https://glavcom.ua/img/forall/users/106/10697/75339701_10159407052446164_3444799792729817088_n.jpg"/>
      </figure>
      <p>У соцмережах уже іронізують з цього приводу. Так, відомий блогер Сергій Наумович написав: «З'ясувалося, що якщо стосовно вас журналісти проводять розслідування, то просто зареєструйте ЗМІ - це коштує всього 1400 грн, - візьміть себе на роботу і йдіть скаржитися в Офіс президента як журналіст. В ОП розглянуть вашу скаргу і навіть опублікують звіт на офіційному сайті глави держави».</p>
      <p>Минулого тижня Рада з питань свободи слова і захисту журналістів заслухала інформацію про розслідування проваджень щодо погроз журналістам програми «Схеми» (спільного проєкту Радіо Свобода і телеканалу «UA:Перший») й оприлюднення їхніх персональних даних.</p>
      <p>На цьому засіданні представники Міністерства внутрішніх справ України повідомили членам Ради з питань свободи слова і захисту журналістів при президентові, що незаконний збір інформації, в чому журналістів Радіо Свобода звинувачує ексчиновник часів президентства Віктора Януковича Андрій Портнов, «навряд чи можливий».</p>
      <p>Національна поліція України 6 листопада <a href="https://glavcom.ua/news/nacpoliciya-vzyalasya-za-portnova-yakiy-pogrozhuvav-zhurnalistam-radio-svoboda-638438.html">зареєструвала кримінальне провадження через тиск колишнього депутата та ексзаступника голови Адміністрації президента Андрія Портнова на редакцію програми журналістських розслідувань «Схеми»</a> (спільний проєкт Радіо Свобода і телеканалу «UA:Перший»), яка працює над підготовкою матеріалу про нього.</p>
      <p>Наступного дня <a href="https://glavcom.ua/news/policiya-vidkrila-spravu-za-zayavoyu-portnova-proti-zhurnalistiv-638519.html">поліція відкрила провадження за заявою Портнова</a> про перешкоджання його «журналістській діяльності».</p>
      <p>1 листопада ексдепутат і чиновник часів президентства Віктора Януковича Андрій Портнов виклав у своєму телеграм-каналі персональні дані водія знімальної групи «Схем» через те, що редакція готує розслідування щодо впливу та зв’язків колишнього посадовця з новою українською владою. Серед опублікованого – захищена законом інформація: повні паспортні дані й домашня адреса водія, номери його авто, а також дані, які свідчать про стеження за його місцем проживання.</p>
      <p>У відповідь «Схеми» заявили про тиск на журналістів із боку Портнова.</p>
      <p>Згодом Андрій Портнов пригрозив усій редакції «Схем» публікацією «їхньої особистої та персональної інформації», а також «аналізом приватного життя та ненав’язливим супроводом у темний час доби». Він також не виключив можливого стеження за членами редакції «Схем».</p>
      <p>Керівництво Радіо Свобода/Радіо Вільна Європа засудило розголошення персональних даних співробітників програми «Схеми», а також тиск і погрози на їхню адресу з боку Андрія Портнова і закликало правоохоронців притягувати до відповідальності за такі дії.</p>
      <related>
        <a href="https://glavcom.ua/news/policiya-vidkrila-spravu-za-zayavoyu-portnova-proti-zhurnalistiv-638519.html"/>
        <a href="https://glavcom.ua/news/nacpoliciya-vzyalasya-za-portnova-yakiy-pogrozhuvav-zhurnalistam-radio-svoboda-638438.html"/>
        <a href="https://glavcom.ua/news/u-sluzhbu-bezpeki-podali-zayavu-stosovno-derzhavnoji-zradi-bogdana-na-zamovlennya-portnova-638334.html"/>
      </related>
    </article>
  </body>
</html>