<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562129/prwtogenes-pleonasma-5-755-dis-eyrw-to-dekamino-ston-proypologismo"/>
    <meta property="og:site_name" content="NOOZ."/>
    <meta property="article:published_time" content="2019-11-18T15:58:00+00:00"/>
    <meta property="og:title" content="Πρωτογενές πλεόνασμα 5,755 δισ. ευρώ το δεκάμηνο στον προϋπολογισμό"/>
    <meta property="og:description" content="Πρωτογενές πλεόνασμα ύψους 5,755 δις ευρώ παρουσίασε ο προϋπολογισμός το δεκάμηνο Ιανουάριος - Οκτώβριος 2019 έναντι στόχου για πρωτογενές πλεόνασμα 2,314 δις ευρώ. Το ίδιο διάστημα πέρυσι είχε σημειωθεί πρωτογενές πλεόνασμα 3,811 δισ."/>
  </head>
  <body>
    <article>
      <h1>Πρωτογενές πλεόνασμα 5,755 δισ. ευρώ το δεκάμηνο στον προϋπολογισμό</h1>
      <address>
        <time datetime="2019-11-18T15:58:00+00:00">18 Nov 2019, 15:58</time>
      </address>
      <p>
        <b>Πρωτογενές πλεόνασμα ύψους 5,755 δις ευρώ παρουσίασε ο προϋπολογισμός το δεκάμηνο Ιανουάριος - Οκτώβριος 2019 έναντι στόχου για πρωτογενές πλεόνασμα 2,314 δις ευρώ. Το ίδιο διάστημα πέρυσι είχε σημειωθεί πρωτογενές πλεόνασμα 3,811 δισ.</b>
      </p>
      <p>Αυτό προκύπτει από τα προσωρινά στοιχεία εκτέλεσης του κρατικού προϋπολογισμού, σύμφωνα με τα οποία την περίοδο Ιανουαρίου - Οκτωβρίου 2019, παρουσιάζεται πλεόνασμα στο ισοζύγιο του κρατικού προϋπολογισμού (Γενική Κυβέρνηση) ύψους 921 εκατ. ευρώ έναντι στόχου για έλλειμμα 2,896 δις που έχει περιληφθεί στην εισηγητική έκθεση του Προϋπολογισμού 2019.</p>
      <p>
        <b>Αναλυτικότερα:</b>
      </p>
      <p>Το ύψος των καθαρών εσόδων του κρατικού προϋπολογισμού ανήλθε σε 43,383 δις ευρώ, παρουσιάζοντας αύξηση κατά 1,666 δις ευρώ ή 4,0 % έναντι του στόχου.</p>
      <p>Η σημαντική αυτή αύξηση οφείλεται κυρίως στα κάτωθι γεγονότα:</p>
      <p>• Είσπραξη ποσού 1,119 δις ευρώ που αφορά στο τίμημα (εκτός ΦΠΑ) της επέκτασης της σύμβασης παραχώρησης του Διεθνούς Αερολιμένα Αθηνών, που είχε αρχικά εκτιμηθεί ότι θα εισπραχθεί στο έτος 2018.</p>
      <p>• Είσπραξη ποσού 644 εκατ. ευρώ από ANFAs τον Μάιο 2019 που δεν είχε προβλεφθεί στον Προϋπολογισμό 2019.</p>
      <p>Τα συνολικά έσοδα του κρατικού προϋπολογισμού ανήλθαν σε 47,317 δις ευρώ, αυξημένα κατά 2,024 δις ευρώ ή 4,5 % έναντι του στόχου.</p>
      <p>Η ακριβής κατανομή μεταξύ των κατηγοριών εσόδων του κρατικού προϋπολογισμού θα πραγματοποιηθεί με την έκδοση του οριστικού δελτίου του προϋπολογισμού αναφέρει σε ανακοίνωσή του το υπουργείο Οικονομικών.</p>
      <p>Οι επιστροφές εσόδων ανήλθαν σε 3,934 δις ευρώ, αυξημένες κατά 358 εκατ. ευρώ από το στόχο.</p>
      <p>Τα έσοδα του Προϋπολογισμού Δημοσίων Επενδύσεων (ΠΔΕ) ανήλθαν σε 1,585 δις ευρώ, μειωμένα κατά 856 εκατ. ευρώ έναντι του στόχου.</p>
      <p>Ειδικότερα, τον Οκτώβριο 2019 το σύνολο των καθαρών εσόδων του κρατικού προϋπολογισμού ανήλθε στα 4,858 δισ. ευρώ αυξημένο κατά 71 εκατ. ευρώ σε σχέση με τον μηνιαίο στόχο.</p>
      <p>Τα συνολικά έσοδα του κρατικού προϋπολογισμού ανήλθαν σε 5,275 δισ. ευρώ, αυξημένα έναντι του μηνιαίου στόχου κατά 85 εκατ. ευρώ.</p>
      <p>Τα έσοδα του ΠΔΕ ανήλθαν σε 11 εκατ. ευρώ, μειωμένα κατά 63 εκατ. ευρώ έναντι του μηνιαίου στόχου.</p>
      <p>Οι επιστροφές εσόδων του Οκτωβρίου 2019 ανήλθαν σε 417 εκατ. ευρώ, σημειώνοντας αύξηση κατά 14 εκατ. ευρώ έναντι του μηνιαίου στόχου.</p>
      <p>
        <b>Οι δαπάνες του κρατικού προϋπολογισμού για την περίοδο Ιανουαρίου - Οκτωβρίου 2019 ανήλθαν στα 42,462 δισ ευρώ και παρουσιάζονται μειωμένες κατά 2,152 δις ευρώ έναντι του στόχου. Οι κυριότερες αιτίες της εμφανιζόμενης αρνητικής απόκλισης είναι:</b>
      </p>
      <p>α) η μειωμένη δαπάνη τόκων, έναντι του στόχου κατά 336 εκατ. ευρώ,</p>
      <p>β) η υποεκτέλεση του ΠΔΕ κατά 811 εκατ. ευρώ και</p>
      <p>γ) οι μικρότερες έναντι του στόχου, πληρωμές οπλικών συστημάτων κατά 245 εκατ. ευρώ, οι οποίες δεν επηρεάζουν άμεσα το δημοσιονομικό αποτέλεσμα, καθότι σύμφωνα με την μεθοδολογία ESA το έλλειμμα επηρεάζεται από τις φυσικές παραλαβές.</p>
      <p>Μειωτικά έναντι του στόχου λειτούργησε και η πίστωση ύψους 982 εκατ. ευρώ, που είχε προβλεφθεί προκειμένου να υπάρχει η δυνατότητα πληρωμής, κατά το έτος 2019, των εφάπαξ χρηματικών ποσών του νόμου 4575/2018 σε περίπτωση μη ολοκλήρωσης των πληρωμών εντός του 2018 (στις πιστώσεις υπό κατανομή). Επισημαίνεται ότι οι πληρωμές που υλοποιήθηκαν έως και τον Οκτώβριο του 2019 και αφορούν σε υπουργικές αποφάσεις εκδοθείσες το 2018, ήταν ύψους 326 εκατ. ευρώ. Αντίθετα, αυξητικά έναντι του στόχου λειτούργησε η μεταβίβαση στον ΕΦΚΑ 971 εκατ. ευρώ για την χορήγηση της 13ης σύνταξης.</p>
      <p>
        <b>Οι δαπάνες του κρατικού προϋπολογισμού για την περίοδο Ιανουαρίου - Οκτωβρίου 2019 παρουσιάζονται αυξημένες σε σχέση με την αντίστοιχη περίοδο του 2018 κατά 938 εκατ. ευρώ, κυρίως λόγω:</b>
      </p>
      <p>α) των αυξημένων επιχορηγήσεων προς τους ΟΚΑ κατά 1,140 δις ευρώ, κυρίως για την χορήγηση της 13ης σύνταξης και την καταβολή οικογενειακών επιδομάτων,</p>
      <p>β) των αυξημένων πληρωμών για τόκους κατά 598 εκατ. ευρώ και</p>
      <p>γ) των αυξημένων δαπανών ΠΔΕ κατά 500 εκατ. ευρώ.</p>
      <p>Με αντίρροπο χαρακτήρα (μειωμένη δαπάνη σε σχέση με πέρυσι) κινήθηκαν οι πληρωμές για καταπτώσεις εγγυήσεων, κατά 827 εκατ. ευρώ και οι αποδόσεις προς τους ΟΤΑ κατά 579 εκατ. ευρώ.</p>
      <p>
        <b>Ειδικότερα, τον Οκτώβριο 2019 το σύνολο των δαπανών του κρατικού προϋπολογισμού ανήλθε στα 3,818 δις ευρώ μειωμένο κατά 429 εκατ. ευρώ σε σχέση με τον μηνιαίο στόχο, κυρίως λόγω:</b>
      </p>
      <p>α) της υποεκτέλεσης του ΠΔΕ κατά 268 εκατ. ευρώ και</p>
      <p>β) των μειωμένων μεταβιβάσεων σε λοιπά νομικά πρόσωπα εντός και εκτός Γενικής Κυβέρνησης κατά 140 εκατ. ευρώ.</p>
    </article>
  </body>
</html>