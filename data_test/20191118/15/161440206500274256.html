<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/18/sottosegretaria-todde-alla-sanac-di-macchiareddu-tuteleremo-i-lav-2-954102.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T15:25:08+00:00"/>
    <meta property="og:title" content="Todde alla Sanac di Macchiareddu: &quot;Tuteleremo i lavoratori&quot;"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">assemini</h6>
      <h1>Todde alla Sanac di Macchiareddu: "Tuteleremo i lavoratori"</h1>
      <h2>Lo stabilimento che occupa 70 lavoratori senza Ilva resterebbe senza commesse, già chiesta la cassa integrazione per il 70% dei dipendenti</h2>
      <address>
        <time datetime="2019-11-18T15:25:08+00:00">18 Nov 2019, 15:25</time>
      </address>
      <p>Il governo Conte è al lavoro "per far rispettare ad Arcelor Mittal gli impegni presi sull'Ilva, anche al fine di salvaguardare il gruppo Sanac e i suoi lavoratori".</p>
      <p>Lo ha detto oggi la sottosegretaria allo Sviluppo economico Alessandra Todde, durante un sopralluogo nello stabilimento di Macchiareddu, dove sono occupati 70 lavoratori.</p>
      <p>Al vertice hanno partecipato anche il sindaco e l'assessore alle Attività produttive di Assemini, Sabrina Licheri e Diego Corrias, oltre ai sindacati: "La sottosegretaria ha detto che il 20 dicembre scade la proposta d'acquisto di Arcelor Mittal e bisogna attendere quella data: se resta in Italia bene, se dovesse decidere di andare via i commissari sono pronti a mettere in piedi una procedura per mettere sul mercato Sanac", ha spiegato Giampiero Manca della Cgil.</p>
      <p>L'azienda ha intanto comunicato che ricorrerà alla cassa integrazione straordinaria per il 70% della forza lavoro: "Ma i commissari - precisa Manca - hanno sottolineato che per il momento in tutti i siti verranno interessate 20 unità lavorative a rotazione, perché c'è ancora un polmone per un paio di mesi".</p>
      <p>In caso di <a href="https://www.unionesarda.it/articolo/economia/2019/11/18/nuovo-presidio-davanti-ai-cancelli-dell-ex-ilva-2-954001.html">chiusura dell'Ilva</a> lo stabilimento di Macchiareddu, che fabbrica refrattari utilizzati negli altiforni dell'industria metallurgica, resterebbe quasi interamente senza commesse, visto che gran parte della produzione viene assorbita da Taranto.</p>
      <p>(Unioneonline/L)</p>
    </article>
  </body>
</html>