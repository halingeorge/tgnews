<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827115.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T15:59:00+00:00"/>
    <meta property="og:title" content="بشار رسن: ایران و عراق صعود می‌کنند"/>
    <meta property="og:description" content="به گزارش روزنامه فرهیختگان، در دیدار با تیم ملی ایران یکی از خوب‌های تیم کشورش بود و ضمن پایه‌گذاری گل اول تیمش، با نمایش درخشانی که داشت کمک کرد تا عراق سه امتیاز حساس این دیدار را به حساب خود واریز کند تا در پایان دور رفت مرحله دوم انتخابی جام جهانی 2022 قطر در گروه سوم قاره کهن صدرنشین شده و از موقعیت خوبی برای صعود به‌عنوان صدرنشین برخوردار شود."/>
  </head>
  <body>
    <article>
      <h1>بشار رسن: ایران و عراق صعود می‌کنند</h1>
      <address>
        <time datetime="2019-11-18T15:59:00+00:00">18 Nov 2019, 15:59</time>
      </address>
      <p>رسن که با نمایش درخشان خود در دیدار با ایران، دوباره نگاه‌ها را به خود جلب کرده و این در حالی است که او همچنان در پرسپولیس یک نیمکت‌نشین به‌شمار می‌رود.</p>
      <p>به گزارش روزنامه فرهیختگان، در دیدار با تیم ملی ایران یکی از خوب‌های تیم کشورش بود و ضمن پایه‌گذاری گل اول تیمش، با نمایش درخشانی که داشت کمک کرد تا عراق سه امتیاز حساس این دیدار را به حساب خود واریز کند تا در پایان دور رفت مرحله دوم انتخابی جام جهانی 2022 قطر در گروه سوم قاره کهن صدرنشین شده و از موقعیت خوبی برای صعود به‌عنوان صدرنشین برخوردار شود.</p>
      <p>صحبت از بشار رسن است؛ هافبکی که با نمایش درخشان خود در دیدار با ایران، دوباره نگاه‌ها را به خود جلب کرده و این در حالی است که او همچنان در پرسپولیس یک نیمکت‌نشین به‌شمار می‌رود و تا اینجای لیگ خبری از درخشش این هافبک عراقی نیست تا موضوع کمی عجیب جلوه کند. در کنار تمامی اینها موضوع فسخ قرارداد رسن با پرسپولیس، خبر عجیبی بود که دیروز یکی از رسانه‌های عراقی آن را منتشر کرد. به این بهانه بعد از مدت‌ها سراغ این هافبک عراقی رفتیم تا نقطه‌نظراتش درباره بازی با ایران، ادامه فعالیت در پرسپولیس و... را مطلع شویم. گفت‌وگو با رسن را در زیر می‌خوانید.</p>
      <p>
        <b>ابتدا درباره بازی با ایران و برتری مقابل این تیم صحبت کن. برای عراق برد شیرینی بود.</b>
      </p>
      <p>باید این بازی را می‌بردیم تا شرایط‌مان را در جدول بهبود بخشیده و به صعود امیدوار شویم. جو حاضر در ورزشگاه را دیدید. بسیاری از عراقی‌ها خود را به اردن رسانده بودند تا در کنار ما این برد را جشن بگیرند و باید به‌خاطر آنها هم که شده این بازی را می‌بردیم و خوشحالم که درنهایت سه امتیاز حساس این دیدار را به‌دست آوردیم.</p>
      <p>
        <b>البته این شکست برای ما ایرانی‌ها خیلی تلخ بود.</b>
      </p>
      <p>شکست همیشه تلخ است و هیچ‌گاه نمی‌توان از این اتفاق احساس خوبی داشت. با این حال مطمئنم که تیم‌های عراق و ایران درنهایت از این گروه به مرحله بعدی مقدماتی جام جهانی صعود می‌کنند.</p>
      <p>
        <b>عملکردت مقابل ایران بسیار خوب و امیدوارکننده بود.</b>
      </p>
      <p>به‌عنوان یک بازیکن حرفه‌ای هر زمان پیراهن کشورم را می‌پوشم از جان و دل مایه می‌گذارم. در این دیدار هم تمام تلاشم را کردم عراق موفق باشد و دوباره مردم کشورم خوشحال شوند. البته در عرصه باشگاهی نیز سعی کرده‌ام و در این سال‌ها هر زمان در ترکیب پرسپولیس به میدان رفتم، برای این تیم نیز مثمرثمر باشم و بتوانم عملکرد خوبی داشته باشم.</p>
      <p>
        <b>بعد از این دیدار در فضای مجازی و برخی پیج‌های هواداری، جو بدی علیه تو به راه افتاد.</b>
      </p>
      <p>من فوتبالیستی حرفه‌ای و یک هوادار واقعی فوتبال هستم، شرایط را درک کرده و هیچ‌گاه به این صورت توهین نمی‌کند. به‌نظرم آنهایی که به من توهین کردند، این شرایط را نمی‌دانند چون این وظیفه من است که پیراهن هر تیمی را می‌پوشم تا نفس آخر برایش بجنگم و تلاش کنم.</p>
      <p>
        <b>صعود عراق را قطعی می‌دانی؟</b>
      </p>
      <p>اگر‌چه با حضور ایران و بحرین در گروه سختی قرار داریم، اما همه سعی خود را می‌کنیم تا یکی از تیم‌های صعود‌کننده به مرحله بعدی مسابقات، تیم ملی عراق باشد. من معتقدم ایران نیز از شانس صعود خوبی برخوردار بوده و به‌نظرم ایران و عراق از این گروه صعود خواهند کرد.</p>
      <p>
        <b>درباره بازی با بحرین هم صحبت کن. این مسابقه برای ما نیز بسیار حائز اهمیت است.</b>
      </p>
      <p>ما باید بازی رفت را هم می‌بردیم، اما بحرینی‌ها در لاک دفاعی فرو رفته و اجازه برتری را از ما گرفتند. بعد از شکست ایران در‌حال‌حاضر شرایط روحی و روانی بسیار خوبی داریم و امیدوارم بتوانیم با کسب یک 3 امتیاز دیگر دور برگشت را آغاز کرده و صعودمان به‌عنوان صدرنشین را از همین ابتدای کار دور برگشت محقق کنیم.</p>
      <p>
        <b>یکی از رسانه‌های عراقی از فسخ قراردادت با پرسپولیس خبر داده بود، صحت دارد؟</b>
      </p>
      <p>با توجه به طلبی که دارم و زمان دریافت آخرین دریافتی، طبق قانون فیفا، هر زمان که بخواهم می‌توانم یک‌طرفه قراردادم را فسخ کنم، اما در‌حال‌حاضر چنین تصمیمی ندارم.</p>
      <p>
        <b>پس در پرسپولیس ماندنی هستی؟</b>
      </p>
      <p>بله، با این حال منتظر صحبت‌ها و قول‌های آخر مسئولان پرسپولیس می‌مانم و امیدوارم خیلی زود وعده‌های آنها درخصوص پرداخت مطالباتم محقق شود.</p>
    </article>
  </body>
</html>