<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717832/%D8%A2%DA%98%D8%A7%D9%86%D8%B3-%D8%B9%D8%A8%D9%88%D8%B1-%D8%B0%D8%AE%D8%A7%DB%8C%D8%B1-%D8%A2%D8%A8-%D8%B3%D9%86%DA%AF%DB%8C%D9%86-%D8%A7%DB%8C%D8%B1%D8%A7%D9%86-%D8%A7%D8%B2-%DB%B1%DB%B3%DB%B0-%D8%AA%D9%86-%D8%B1%D8%A7-%D8%AA%D8%A7%DB%8C%DB%8C%D8%AF-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:23:52+00:00"/>
    <meta property="og:title" content="آژانس عبور ذخایر آب سنگین ایران از ۱۳۰ تن را تایید کرد"/>
    <meta property="og:description" content="آژانس بین‌المللی انرژی اتمی در گزارشی تایید کرد که ذخایر آب سنگین ایران از ۱۳۰ تن بیشتر شده است."/>
  </head>
  <body>
    <article>
      <h1>آژانس عبور ذخایر آب سنگین ایران از ۱۳۰ تن را تایید کرد</h1>
      <address><time datetime="2019-11-18T15:23:52+00:00">18 Nov 2019, 15:23</time> by <a rel="author">آریا فشتمی</a></address>
      <p>آژانس بین‌المللی انرژی اتمی در گزارشی تایید کرد که ذخایر آب سنگین ایران از ۱۳۰ تن بیشتر شده است.</p>
      <p>به گزارش ایسنا به نقل از رویترز، دیده‌بان هسته‌ای سازمان ملل روز دوشنبه(۲۷ آبان) در گزارشی اظهار کرد که میزان دخایر آب سنگین ایران از سقف ۱۳۰ تن بالاتر رفته است.</p>
      <p>آژانس بین‌المللی انرژی اتمی در گزارشی نوشت: در ۱۶ نوامبر ۲۰۱۹، ایران به اطلاع آژانس بین‌المللی انرژی اتمی رساند که میزان ذخایر آب سنگینش از مرز ۱۳۰ تن عبور کرده است. آژانس در ۱۷ نوامبر ۲۰۱۹ تایید کرد که نیروگاه تولید آب سنگین ایران در حال فعالیت بوده و میزان آب سنگین ایران به ۱۳۱.۵ تن رسیده است.</p>
      <p>به گزارش ایسنا، پس از خروج یک‌جانبه و نامشروع آمریکا از توافق هسته‌ای و عدم پایبندی کشورهای اروپایی به تعهدات برجامی‌شان، جمهوری اسلامی ایران پس از یک‌سال پایبندی یک‌طرفه به این توافق، اعلام کرد که در صورتی که منافع ایران از توافق هسته‌ای تامین نشود، گام‌هایی را برای کاهش تعهدات برجامی خود اتخاذ خواهد کرد.</p>
      <p>در همین راستا، حسن روحانی رئیس جمهوری کشورمان ۱۴ آبان با اعلام آغاز گام چهارم کاهش تعهدات برجامی ایران و با اشاره به اقدامات ایران برای کاهش تعهدات برجامی خود، اظهار کرد: من امروز به ۱+۴ اعلام می‌کنم که فعالیت ما با نظارت آژانس انرژی اتمی خواهد بود. گام چهارم نیز مانند سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند ما هم به این تاریخ برمی‌گردیم.</p>
      <p>روحانی با بیان اینکه ما در عین حال به تمام مذاکرات پشت پرده متعهد هستیم، خاطر نشان کرد: ما مذاکرات را ادامه می‌دهیم. البته چون در هفته‌های اخیر به توافق نرسیدیم گام چهارم را برمی‌داریم اما در دو ماه آینده به مذاکرات ادامه می‌دهیم و اگر همه تحریم‌ها برداشته شد و ما توانستیم نفت را بفروشیم و از سود بانک‌های خود استفاده کنیم ما هم به شرایط گذشته بازمی‌گردیم. من معتقدم ما راه درستی انتخاب کردیم و دنیا باید بداند که ملت ایران هم مقاوم است و هم اهل مذاکره.</p>
      <p>انتهای پیام</p>
    </article>
  </body>
</html>