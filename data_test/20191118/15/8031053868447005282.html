<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7-%ce%b9%cf%83%cf%80%ce%b1%ce%bd%ce%af%ce%b1-%ce%b8%ce%b1-%ce%b5%ce%ba%ce%b4%cf%8e%cf%83%ce%b5%ce%b9-%cf%83%cf%84%ce%b9%cf%82-%ce%b7%cf%80%ce%b1-%cf%84%ce%bf%ce%bd-%cf%80%cf%81%cf%8e%ce%b7%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T15:20:05+00:00"/>
    <meta property="og:title" content="Η Ισπανία θα εκδώσει στις ΗΠΑ τον πρώην αρχηγό των υπηρεσιών πληροφοριών της Βενεζουέλας"/>
    <meta property="og:description" content="Ο πρώην αρχηγός των υπηρεσιών πληροφοριών της Βενεζουέλας Ούγκο Καρβαχάλ κατηγορείται από τις αρχές των Ηνωμένων Πολιτειών για διακίνηση ναρκωτικών."/>
  </head>
  <body>
    <article>
      <h1>Η Ισπανία θα εκδώσει στις ΗΠΑ τον πρώην αρχηγό των υπηρεσιών πληροφοριών της Βενεζουέλας</h1>
      <address>
        <time datetime="2019-11-18T15:20:05+00:00">18 Nov 2019, 15:20</time>
      </address>
      <p>
        <b>Ο πρώην αρχηγός των υπηρεσιών πληροφοριών της Βενεζουέλας Ούγκο Καρβαχάλ κατηγορείται από τις αρχές των Ηνωμένων Πολιτειών για διακίνηση ναρκωτικών.</b>
      </p>
      <p>Το Ανώτατο Δικαστήριο της Ισπανίας ανακοίνωσε ότι θα εκδώσει τον πρώην αρχηγό της υπηρεσίας πληροφοριών της Βενεζουέλας, Ούγκο Καρβαχάλ, στις Ηνωμένες Πολιτείες.</p>
      <p>Σύμφωνα με την ισπανική δικαιοσύνη και όπως αναφέρει το Reuters, υπάρχουν επαρκή στοιχεία για να δικαιολογηθεί η έκδοσή του.</p>
      <p>Ο Καρβαχάλ, ο οποίος διετέλεσε επικεφαλής της υπηρεσίας πληροφοριών τόσο επί προεδρίας Ούγκο Τσάβες όσο και επί Νικολάς Μαδούρο, εξαφανίστηκε από τότε που η ισπανική δικαιοσύνη ενέκρινε την έκδοσή του στις ΗΠΑ νωρίτερα αυτόν το μήνα.</p>
      <p>Οι ΗΠΑ είχαν ζητήσει προηγουμένως από την Ισπανία να εκδώσει τον Καρβαχάλ, υποστηρίζοντας ότι είχε συνεργαστεί με τις Επαναστατικές Ένοπλες Δυνάμεις της Κολομβίας (FARC) για τη λαθραία εισαγωγή κοκαΐνης στις ΗΠΑ.</p>
      <p>
        <b>Τι λέει το κατηγορητήριο</b>
      </p>
      <p>Σύμφωνα με κατηγορητήριο που συντάχθηκε στη Νέα Υόρκη το 2011, ο Καρβαχάλ κατηγορείται για λαθρεμπόριο πάνω από 5 τόνων κοκαΐνης στην Κολομβία, από όπου αργότερα διακινήθηκε στις ΗΠΑ.</p>
      <p>Κατά το Γραφείο Ελέγχου Ξένων Περιουσιακών Στοιχείων του υπουργείου Οικονομικών των ΗΠΑ, ο Καρβαχάλ φέρεται να βοήθησε τις Επαναστατικές Ένοπλες Δυνάμεις της Κολομβίας να αποφύγουν την κατάσχεση του φορτίου και να παράσχουν στους αντάρτες όπλα και ταυτότητες από τη Βενεζουέλα.</p>
      <p>Ο πρώην επικεφαλής της υπηρεσίας πληροφοριών συνελήφθη από την ισπανική αστυνομία τον Απρίλιο, κατόπιν αιτήματος των ΗΠΑ.</p>
      <p>Ωστόσο, τον Σεπτέμβριο το Ανώτατο Δικαστήριο της Ισπανίας είχε αρνηθεί το αίτημα για έκδοση του στις ΗΠΑ και αποφάνθηκε τότε ότι πρέπει να αφεθεί ελεύθερος.</p>
      <p>Ο Καρβαχάλ έχει αρνηθεί τις αμερικανικές κατηγορίες ότι βοήθησε τις Επαναστατικές Ένοπλες Δυνάμεις της Κολομβίας στη λαθραία μεταφορά κοκαΐνης στη χώρα.</p>
    </article>
  </body>
</html>