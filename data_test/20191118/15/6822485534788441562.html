<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827112.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T15:38:00+00:00"/>
    <meta property="og:title" content="زمان ثبت‌نام داوطلبان انتخابات میان‌دوره‌ای خبرگان"/>
    <meta property="og:description" content="به گزارش مهر، انتخابات نخستین میان‌دوره‌ای پنجمین دوره مجلس خبرگان رهبری در استان‌های تهران، خراسان رضوی، خراسان شمالی، فارس و قم در روز جمعه دوم اسفندماه سال جاری هم‌زمان با انتخابات یازدهمین دوره مجلس شورای اسلامی برگزار خواهد شد."/>
  </head>
  <body>
    <article>
      <h1>زمان ثبت‌نام داوطلبان انتخابات میان‌دوره‌ای خبرگان</h1>
      <address>
        <time datetime="2019-11-18T15:38:00+00:00">18 Nov 2019, 15:38</time>
      </address>
      <p>ستاد انتخابات کشور با صدور اطلاعیه‌ای اعلام کرد: ثبت نام داوطلبان انتخابات میان دوره‌ای مجلس خبرگان از ۱۵ آذر تا ۲۱ آذر به مدت هفت روز انجام می‌شود.</p>
      <p>به گزارش مهر، انتخابات نخستین میان‌دوره‌ای پنجمین دوره مجلس خبرگان رهبری در استان‌های تهران، خراسان رضوی، خراسان شمالی، فارس و قم در روز جمعه دوم اسفندماه سال جاری هم‌زمان با انتخابات یازدهمین دوره مجلس شورای اسلامی برگزار خواهد شد.</p>
      <p>در همین زمینه ستاد انتخابات کشور اطلاعیه سوم خود را منتشر کرد؛ متن این اطلاعیه به شرح زیر است:</p>
      <p>به آگاهی مردم شریف ایران اسلامی می‌رساند، انتخابات اولین میان‌دوره‌ای پنجمین دوره مجلس خبرگان رهبری در استان‌های تهران، خراسان رضوی، خراسان شمالی، فارس و قم در روز جمعه مورخ دوم اسفندماه سال ۱۳۹۶ هم‌زمان با انتخابات یازدهمین دوره مجلس شورای اسلامی برگزار خواهد شد.</p>
      <p>داوطلبان نمایندگی مجلس خبرگان رهبری شخصاً یا به وسیله نماینده خود که کتباً معرفی شده باشد، می‌توانند از روز جمعه ۱۵ آذر لغایت روز پنج‌شنبه ۲۱ آذر جمعاً به مدت هفت روز در ساعات اداری به فرمانداری مراکز حوزه‌های انتخابیه مذکور و یا وزارت کشور مراجعه و با ارائه اصل شناسنامه عکس‌دار و کارت ملی، یک نسخه تصویر کلیه صفحات شناسنامه و کارت ملی و دو قطعه عکس ۴*۳ جدید، ضمن تکمیل پرسش‌نامه اعلام داوطلبی نسبت به ثبت‌نام خود اقدام کنند.</p>
      <p>بر اساس ماده سه قانون انتخابات مجلس خبرگان رهبری، خبرگانِ منتخب مردم باید دارای شرایط زیر باشند:</p>
      <p>الف – اشتهار به دیانت و وثوق و شایستگی اخلاقی</p>
      <p>ب – اجتهاد در حدی که قدرت استنباط بعض مسائل فقهی را داشته باشد و بتواند ولیّ فقیه واجد شرایط رهبری، را تشخیص دهد</p>
      <p>ج – بینش سیاسی و اجتماعی و آشنایی با مسائل روز</p>
      <p>د – معتقد بودن به نظام جمهوری اسلامی ایران</p>
      <p>ﻫ - نداشتن سوابق سوء سیاسی و اجتماعی</p>
      <p>تبصره ۱ – مرجع تشخیص دارا بودن شرایط فوق، فقهای شورای نگهبان قانون اساسی هستند.</p>
      <p>تبصره ۲ – کسانی که رهبر معظم انقلاب –صریحاً و یا ضمناً– اجتهاد آنان را تأیید کرده باشد، از نظر علمی نیاز به تشخیص فقهای شورای نگهبان نخواهند داشت.</p>
      <p>تبصره ۳ – ضرورت ندارد که نمایندگان، ساکن و یا متولد حوزه انتخابیه خود باشند.</p>
    </article>
  </body>
</html>