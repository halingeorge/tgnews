<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/agores/nomismata/125520/se-ypsilo-6-minon-anebazei-ti-sterlina-i-aisiodoxia-gia-brexit"/>
    <meta property="og:site_name" content="Insider"/>
    <meta property="article:published_time" content="2019-11-18T15:10:00+00:00"/>
    <meta property="og:title" content="Σε υψηλό 6 μηνών ανεβάζει τη στερλίνα η αισιοδοξία για το Brexit"/>
    <meta property="og:description" content="Οι δημοσκοπήσεις δείχνουν προβάδισμα του Συντηρητικού Κόμματος του πρωθυπουργού Μπόρις Τζόνσον, ενόψει των εκλογών της 12ης Δεκεμβρίου."/>
  </head>
  <body>
    <article>
      <h1>Σε υψηλό 6 μηνών ανεβάζει τη στερλίνα η αισιοδοξία για το Brexit</h1>
      <h2>Οι δημοσκοπήσεις δείχνουν προβάδισμα του Συντηρητικού Κόμματος του πρωθυπουργού Μπόρις Τζόνσον, ενόψει των εκλογών της 12ης Δεκεμβρίου.</h2>
      <address>
        <time datetime="2019-11-18T15:10:00+00:00">18 Nov 2019, 15:10</time>
      </address>
      <p><b>Ράλι καταγράφει η στερλίνα τις τελευταίες ώρες,</b> με το βρετανικό νόμισμα να διαπραγματεύεται <b>στα υψηλότερα επίπεδα έξι μηνών έναντι του ευρώ</b>, καθώς οι δημοσκοπήσεις δείχνουν προβάδισμα του Συντηρητικού Κόμματος του πρωθυπουργού Μπόρις Τζόνσον,<b> ενόψει των εκλογών της 12ης Δεκεμβρίου.</b></p>
      <p><b>Ως προς το δολάριο η στερλίνα ενισχύεται προς το 1,30</b>, καθώς όσο αυξάνονται οι πιθανότητες για νίκη των Συντηρητικών στις εκλογές, τόσο πιο εύκολα θα ανοίξει ο δρόμος για την ψήφιση, στο βρετανικό κοινοβούλιο, της συμφωνίας του Μπόρις Τζόνσον με τις Βρυξέλλες. Εάν η συμφωνία ψηφιστεί, τότε θα είναι εφικτό ένα ήπιο Brexit στις 31 Ιανουαρίου.</p>
      <p>Λίγο νωρίτερα η στερλίνα κατέγραφε άνοδο 0,5% στα 1,2972 δολάρια, αγγίζοντας τα υψηλότερα επίπεδα από τις 22 Οκτωβρίου. Εάν, το βρετανικό νόμισμα διασπάσει ανοδικά τα επίπεδα των 1,3012 δολαρίων, τότε θα ανέλθει στα υψηλότερα επίπεδα από τον περασμένο Μάιο.</p>
      <p>Έναντι του ευρώ, η στερλίνα διαπραγματεύεται σε υψηλά έξι μηνών στα επίπεδα των 85,22, καταγράφοντας κέρδη 0,4%.</p>
      <p>«Οι αγορές παρακολουθούν τις δημοσκοπήσεις και ποντάρουν σε νίκη των Συντηρητικών», σχολιάζει ο<b> Lee Hardman, στρατηγικός αναλυτής της MUFG.</b></p>
      <p>Σύμφωνα με τον <b>Jordan Rochester της Nomura</b>, τα επίπεδα των 1,30 δολαρίων συνιστούν ένα σημαντικό ψυχολογικό όριο, ενώ για τον <b>Ulrich Leuchtmann της Commerzbank,</b> η στερλίνα και το ευρώ θα συνεχίσουν να πηγαίνουν «χέρι-χέρι» και μετά το Brexit, καθώς οι οικονομικές εξελίξεις της Βρετανίας θα παραμείνουν συνδεδεμένες με την υπόλοιπη Ευρώπη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/agores/nomismata/123609/brexit-i-abebaiotita-gia-ti-symfonia-rihnei-ti-sterlina"/>
        <a href="https://www.insider.gr/agores/nomismata/123534/poy-tha-katsei-i-mpilia-gia-ti-sterlina"/>
        <a href="https://www.insider.gr/agores/nomismata/123451/brexit-i-sterlina-pontarei-se-symfonia-tis-ystatis-stigmis"/>
      </related>
    </article>
  </body>
</html>