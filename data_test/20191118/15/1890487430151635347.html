<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520412-nejdulezitejsi-danove-novinky-z-pohledu-bezneho-obcana/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T15:30:53+00:00"/>
    <meta property="og:title" content="Nejdůležitější daňové novinky z pohledu běžného občana"/>
    <meta property="og:description" content="Poslanecká sněmovna schválila a zaslala k projednání Senátu návrh zákona, který s sebou přináší řadu změn v oblasti daní s navrhovanou účinností od 1. ledna 2020. Jan Kašpar, daňový poradce KODAP připravil shrnutí těch nejdůležitějších z pohledu běžného občana."/>
  </head>
  <body>
    <article>
      <h1>Nejdůležitější daňové novinky z pohledu běžného občana</h1>
      <address><time datetime="2019-11-18T15:30:53+00:00">18 Nov 2019, 15:30</time> by <a rel="author">Markéta Höfferová</a></address>
      <p>
        <b>Poslanecká sněmovna schválila a zaslala k projednání Senátu návrh <a href="https://zakony.kurzy.cz/">zákona</a>, který s sebou přináší řadu změn v oblasti daní s navrhovanou účinností od 1. ledna <a href="https://www.kurzy.cz/finance/2020/">2020</a>. Jan Kašpar, daňový poradce KODAP připravil shrnutí těch nejdůležitějších z pohledu běžného občana.</b>
      </p>
      <p><b>Zvýšení <a href="https://www.kurzy.cz/danove-priznani/spotrebni-dan.htm">spotřební daně</a> u <a href="https://akcie-cz.kurzy.cz/akcie/philip-morris-cr-1399/">tabáku</a>, lihu a cigaret</b><br/>Navrhuje se zvýšení sazby <a href="https://www.kurzy.cz/danove-priznani/spotrebni-dan.htm">spotřební daně</a> z lihu, a to pro všechny vybrané výrobky této dani podléhající. Dále je navrženo zvýšení sazby <a href="https://www.kurzy.cz/danove-priznani/spotrebni-dan.htm">spotřební daně</a> z tabákových výrobků, a to pro všechny tyto vybrané výrobky, tedy jak cigarety, doutníky a cigarillos, tak <a href="https://akcie-cz.kurzy.cz/akcie/philip-morris-cr-1399/">tabák</a> ke kouření. V případě cigaret se zvyšují obě složky sazby <a href="https://www.kurzy.cz/dane-danova-priznani/">daně</a> (procentní i pevná část) a zároveň i minimální sazba <a href="https://www.kurzy.cz/dane-danova-priznani/">daně</a> na 1 kus cigarety. Rovněž se zvyšuje sazba <a href="https://www.kurzy.cz/danove-priznani/spotrebni-dan.htm">spotřební daně</a> ze zahřívaných tabákových výrobků, a to ve výši sazby <a href="https://www.kurzy.cz/danove-priznani/spotrebni-dan.htm">spotřební daně</a> z <a href="https://akcie-cz.kurzy.cz/akcie/philip-morris-cr-1399/">tabáku</a> ke kouření. Dá se tudíž očekávat nemalé zvýšení ceny u zboží podléhajícího vybraným daním.</p>
      <p><b>Zdanění výher</b><br/>Na základě navrhovaného znění se omezuje osvobození příjmů z hazardních her provozovaných na základě ohlášení nebo povolení podle <a href="https://zakony.kurzy.cz/">zákona</a> upravujícího hazardní hry nebo na základě právních předpisů obdobných tomuto zákonu vydaných v členském státě <a href="https://www.kurzy.cz/tema/evropa/">Evropské unie</a> nebo státě tvořícím Evropský hospodářský prostor od <a href="https://www.kurzy.cz/dane-danova-priznani/">daně</a> z příjmů pouze pro případy, kdy hodnota výhry nepřesahuje 100 000 <a href="https://www.kurzy.cz/kurzy-men/">Kč</a>. Ceny v hodnotě vyšší než 100 000 <a href="https://www.kurzy.cz/kurzy-men/">Kč</a> budou podléhat dani z příjmů. Zdaněny budou srážkou u zdroje ve výši 15 % (tedy budou vypláceny rovnou v částce ponížené o sraženou daň).<br/>Omezení podmínek pro osvobození by se mělo dotknout i výher z účtenkové loterie provozované k <a href="https://www.kurzy.cz/dane/eet/">EET</a>. Osvobození již nebude absolutní bez ohledu na výši výhry, ale bude se nově vztahovat pouze na případy, kdy hodnota výhry nepřesáhne 100 000 <a href="https://www.kurzy.cz/kurzy-men/">Kč</a>. Ceny z účtenkové loterie v hodnotě vyšší než 100 000 <a href="https://www.kurzy.cz/kurzy-men/">Kč</a> budou podléhat dani z příjmů. Zdaněny budou rovněž srážkou u zdroje ve výši 15 %. <br/>Výhry do 100 000 <a href="https://www.kurzy.cz/kurzy-men/">Kč</a> si zachovají i nadále původní režim.</p>
      <p><b>Osvobození od <a href="https://www.kurzy.cz/dane-danova-priznani/">daně</a> z pozemků se rozšiřuje</b><br/>Doposud bylo možné uplatnit osvobození mimo jiné na pozemky remízků, hájů a větrolamů i mezí na orné půdě, trvalých travních porostech, pozemky ochranného pásma vodního zdroje I. stupně a pozemky ostatních ploch, které nelze žádným způsobem využívat. Nově bude okruh pozemků, na které může dopadat osvobození od <a href="https://www.kurzy.cz/dane-danova-priznani/">daně</a>, rozšířen na pozemky v rozsahu, v jakém se na nich nachází<br/>1. ochranné pásmo vodního zdroje I. stupně,<br/>2. krajinný prvek skupina dřevin, stromořadí, travnatá údolnice, mez, příkop nebo mokřad, pokud je tento prvek evidován v evidenci ekologicky významných prvků podle <a href="https://zakony.kurzy.cz/">zákona</a> upravujícího <a href="https://www.kurzy.cz/komodity/zemedelske/">zemědělství</a>, nebo<br/>3. příkop, mokřad, močál, bažina, skalní útvar, rokle nebo strž, pokud jde o pozemky ostatních ploch mimo zastavěné území obce, které nejsou užívány k podnikání.<br/>Smyslem této nové úpravy je podpora opatření na zachování biodiverzity <a href="https://www.kurzy.cz/komodity/zemedelske/">zemědělské</a> krajiny a boj proti nedostatku vody (<a href="https://www.kurzy.cz/sucho/">suchu</a>).</p>
      <p><b>Zvýšení správních poplatků</b><br/>Podle zákonodárců je nutné reagovat na měnící se prostředí a zvýšení cenové hladiny. Výše správních poplatků byla naposledy změněna k 1. lednu 2012, tedy před provedením rekodifikace soukromého práva, která mimo jiné zásadním způsobem zvýšila náročnost řízení vedených katastrálními úřady. Proto se navrhuje zvýšení sazby některých správních poplatků na dvojnásobek.<br/>Konkrétně to znamená, že například přijetí návrhu na zahájení řízení o povolení vkladu do <a href="https://regiony.kurzy.cz/katastr/">katastru nemovitostí</a> bude od 1. ledna <a href="https://www.kurzy.cz/finance/2020/">2020</a> podléhat správnímu poplatku 2 000 <a href="https://www.kurzy.cz/kurzy-men/">Kč</a> namísto současných 1 000 <a href="https://www.kurzy.cz/kurzy-men/">Kč</a>.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/477472-osvc-prehled-nejdulezitejsich-danovych-novinek-pro-rok-2019/"/>
        <a href="https://www.kurzy.cz/zpravy/477568-prehled-nejdulezitejsich-danovych-novinek-pro-rok-2019/"/>
        <a href="https://www.kurzy.cz/vzdelavaci-kurzy/176616-novinky-v-danove-legislative-od-roku-2017-a-danove-priznani-fyzickych-osob-za-rok-2016/"/>
        <a href="https://www.kurzy.cz/vzdelavaci-kurzy/323082-majetek-z-pohledu-dph-a-dane-z-prijmu-v-danove-a-ucetni-praxi/"/>
        <a href="https://www.kurzy.cz/zpravy/432313-danovy-balicek-zpohledu-novely-dane-zpridane-hodnoty/"/>
        <a href="https://www.kurzy.cz/zpravy/478112-prehled-nejdulezitejsich-zmen-a-novinek-roku-2019/"/>
        <a href="https://www.kurzy.cz/vzdelavaci-kurzy/186422-nejdulezitejsi-zmeny-v-danich-financnim-a-mzdovem-ucetnictvi-od-roku-2017/"/>
        <a href="https://www.kurzy.cz/tema/4542594.html"/>
        <a href="https://www.kurzy.cz/vzdelavaci-kurzy/20644-nejdulezitejsi-zmeny-v-danich-financnim-a-mzdovem-ucetnictvi-v-roce-2016/"/>
        <a href="https://www.kurzy.cz/vzdelavaci-kurzy/20644-nejdulezitejsi-zmeny-v-danich-financnim-a-mzdovem-ucetnictvi-od-roku-2016/"/>
        <a href="https://www.kurzy.cz/vzdelavaci-kurzy/22018-nejdulezitejsi-zmeny-v-danich-financnim-a-mzdovem-ucetnictvi-v-roce-2016/"/>
        <a href="https://www.kurzy.cz/vzdelavaci-kurzy/209194-nejdulezitejsi-zmeny-v-danich-financnim-a-mzdovem-ucetnictvi-v-roce-2017/"/>
      </related>
    </article>
  </body>
</html>