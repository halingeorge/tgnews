<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/pastadd-lacka-4-nya-flaggskepp-fran-sony-nasta-ar"/>
    <meta property="og:site_name" content="Mobil"/>
    <meta property="article:published_time" content="2019-11-18T15:08:00+00:00"/>
    <meta property="og:title" content="Påstådd läcka: 4 nya flaggskepp från Sony nästa år"/>
    <meta property="og:description" content="Om vi får tro en japansk källa är det för tidigt att räkna ut Sony som smartphonetillverkare."/>
  </head>
  <body>
    <article>
      <h6 class="kicker">Höjer tempot</h6>
      <h1>Påstådd läcka: 4 nya flaggskepp från Sony nästa år</h1>
      <address><time datetime="2019-11-18T15:08:00+00:00">18 Nov 2019, 15:08</time> by <a rel="author" href="mailto:elias.nordling@mobil.se" target="_blank">Elias Nordling</a></address>
      <p>Nyheter <br/><b>Om vi får tro en japansk källa är det för tidigt att räkna ut Sony som smartphonetillverkare.</b></p>
      <p>Nej, vi har inga som helst garantier för att de uppgifter som en japansk källa säger sig ha kommit över för Sonys planer för 2020 är äkta, mer än vår bedömning att de låter rimliga. Med detta sagt, stämmer uppgifterna kommer vi att få se fyra toppmodeller och ett par mellanprismodeller från Sony nästa år. Alla fyra flaggskeppen tros köra Snapdragon 865, medan åtminstone någon av mellanprismodellerna sägs få det kommande Snapdragon 735-chipsetet med 5G-stöd.</p>
      <p>Redan i juni dök det upp en bild på en Sonymobil med sex kameror. Enligt den nya läckan går denna mobil under namnet Xperia 0, och den ska vara försedd med Snapdragon 865 och 5G. Huvudkameran ska vara på 48 megapixel med variabel bländaröppning (f1.2/2.4). Det är oklart vad övriga kameror fyller för funktion (utom TOF-kameran som är djupsensor), men att vi hittar både optisk zoom och vidvinkel här kan vi nog utgå från. Xperia 0 sägs lanseras på IFA-mässan i september 2020.</p>
      <p>Källan tar även upp Xperia 3 som vi såg läckt härom dagen. Ur den läckan gick det inte att bedöma storleken, men enligt källan ska den vara en uppföljare till Sonys Compact-serie. Även den ska få Snapdragon 865 och 5G, och en trippelkamerauppsättning. Skärmen i 12:9-format sägs få en upplösning på 3360 x 1440 pixel.</p>
      <p>Xperia 1 sägs få en uppföljare med modellbeteckningen Xperia 1.1, med liknande skärm som föregångaren men med fyra kameror på baksidan. Även Xperia 5 tros få en uppföljare kallad 5.1 med samma kamerakonfiguration men lägre skärmupplösning. Dessa två tros lanseras vid Mobile World Congress i februari.</p>
      <p>Vad gäller mellanprismodellerna nämns en uppföljare till Xperia 10 kallad 10.1, och en uppföljare till 10 Plus som nu får namnet 9.1, men uppgiftslämnaren har inte mer att säga om dem än att de ska vara försedda med 5G.</p>
      <footer>Källa <br/><a href="https://www.gsmarena.com/new_leak_suggests_sony_will_release_4_flagship_xperias_alongside_at_least_3_midrangers_in_2020-news-40142.php">GSM Arena</a></footer>
      <related>
        <h4>Relaterade artiklar</h4>
        <a href="https://www.mobil.se/nyheter/sony-xperia-3-dyker-upp-pa-bild"/>
        <a href="https://www.mobil.se/nyheter/sonys-gor-teaser-for-sin-nya-mobilkamerasensor"/>
      </related>
    </article>
  </body>
</html>