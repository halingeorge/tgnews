<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-minden-varakozast-felulmul-a-csaladvedelmi-akcioterv-iranti-erdeklodes/"/>
    <meta property="og:site_name" content="lokál"/>
    <meta property="article:published_time" content="2019-11-18T15:49:28+00:00"/>
    <meta property="og:title" content="Minden várakozást felülmúl a családvédelmi akcióterv iránti érdeklődés"/>
    <meta property="og:description" content="Minden várakozást felülmúl a családvédelmi akcióterv iránti érdeklődés: átlépte az 50 ezret a babaváró támogatást igénylő fiatal párok száma, és több mint 20 ezren igényelték a nagycsaládosok autóvásárlási támogatását is - közölte Novák Katalin család- és ifjúságügyért felelős államtitkár hétfőn az"/>
  </head>
  <body>
    <article>
      <h1>Minden várakozást felülmúl a családvédelmi akcióterv iránti érdeklődés</h1>
      <address><time datetime="2019-11-18T15:49:28+00:00">18 Nov 2019, 15:49</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/09/%C5%91sz-csal%C3%A1d-1280x853.jpg"/>
      </figure>
      <p>
        <b>Minden várakozást felülmúl a családvédelmi akcióterv iránti érdeklődés: átlépte az 50 ezret a babaváró támogatást igénylő fiatal párok száma, és több mint 20 ezren igényelték a nagycsaládosok autóvásárlási támogatását is – közölte Novák Katalin család- és ifjúságügyért felelős államtitkár hétfőn az Országgyűlésben.</b>
      </p>
      <p>Az államtitkár a fideszes Selmeczi Gabriella napirend előtti felszólalására reagálva elmondta: július 1-je óta már több mint 100 ezer fiatalnak tudtak segíteni a babaváró támogatással, amely egy kamatmentes, gyermekvállalás esetén akár vissza nem fizetendő, 10 millió forintos, szabadfelhasználású kölcsön.</p>
      <p>Bejelentette azt is, átlépte a 20 ezret a nagycsaládos autóvásárlási támogatást igénylők száma. Ez ismét egy százezres közösség, ha úgy számoljuk, hogy ezekben a családokban legalább három gyermek van.</p>
      <p>Novák Katalin hangsúlyozta: az eredmények a demográfiai adatokban is tükröződnek, hiszen augusztusban közel 40 éves csúcson volt a házasságkötések száma.</p>
      <p>Az államtitkár kitért arra: a kormány a diabétesszel élő gyermekek és családjaik számára is kedvező lépésekről döntött, így indokolt esetben az 1-es típusú diabéteszes gyermeket nevelők is részesülhetnek majd a gyermekek otthongondozási díjában, illetve ápolási díjban. Emellett – folytatta – a diabétesszel kapcsolatos egészségügyi eszközök támogatását megemelték, illetve beemelték a támogatotti körbe. Hozzátette: a szöveti cukor mérésére alkalmas glükózmonitorról és az inzulinpumpáról van szó, amelyek a legkorszerűbb ellátást biztosítják a gyermekek számára.</p>
      <p>Ugyanakkor jelezte, számos feladat van még ezen a téren: azt szeretnék elérni, hogy az 1-es típusú diabétesszel élő gyermekek úgy tudjanak részt venni a köznevelésben már óvodás, általános iskolás korban, hogy semmi hátrány nem éri őket, és a közétkeztetésben is teljes körűen részt tudnak venni.</p>
      <p>Az államtitkár még két törvénymódosítás, a diplomás gyed kibővítése és a nagyszülői gyed bevezetése ügyében is a képviselők támogatását kérte. Mint mondta, a diplomás gyed esetében lehetővé tennék az ismételt igénylést, ha valaki újra gyermeket vállal,a nagyszülői gyed esetében pedig a Munka Törvénykönyvének módosítását kezdeményezik, annak érdekében, hogy a nagyszülők ugyanazokat a munkahelyi garanciákat kapják meg, mint az édesanya és az édesapa.</p>
      <p>Selmeczi Gabriella (Fidesz) napirend előtti felszólalásában a 2002 és 201 közötti balliberális kormányok “családokat sújtó” intézkedéseit vette számba, és felsorolta a 2010 után tett családbarát intézkedéseket.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-orban-balazs-a-kormany-mar-dolgozik-a-masodik-csaladvedelmi-akcioterv-elokeszitesen/">Orbán Balázs: A kormány már dolgozik a második családvédelmi akcióterv előkészítésén</a>
        </li>
        <li>
          <a href="https://www.lokal.hu/2019-11-folytatodik-a-csaladvedelmi-akcioterv/">Folytatódik a családvédelmi akcióterv</a>
        </li>
        <li>
          <a href="https://www.lokal.hu/2019-11-novak-katalin-a-noknek-is-van-helyuk-a-politikaban/">Novák Katalin: A nőknek is van helyük a politikában</a>
        </li>
        <li>
          <a href="https://www.lokal.hu/2019-11-tobb-szaz-milliard-forint-babavaro-hitelt-folyositottak-a-hazasparoknak/">Több száz milliárd forint babaváró hitelt folyósítottak a házaspároknak</a>
        </li>
        <li>
          <a href="https://www.lokal.hu/2019-10-sikeres-a-nagycsaladosok-autovasarlasat-tamogato-program/">Sikeres a nagycsaládosok autóvásárlását támogató program</a>
        </li>
      </ul>
    </article>
  </body>
</html>