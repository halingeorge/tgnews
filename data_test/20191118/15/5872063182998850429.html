<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/lasithi/1560675/kakokairia-sto-lasithi-valtos-oi-kalliergeies-pligothike-to-odiko-diktuo/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T15:48:00+00:00"/>
    <meta property="og:title" content="Κακοκαιρία στο Λασίθι: Βάλτος οι καλλιέργειες, «πληγώθηκε» το οδικό δίκτυο"/>
    <meta property="og:description" content="Καταστροφές σε θερμοκηπιακές καλλιέργειες"/>
  </head>
  <body>
    <article>
      <h1>Κακοκαιρία στο Λασίθι: Βάλτος οι καλλιέργειες, «πληγώθηκε» το οδικό δίκτυο</h1>
      <address><time datetime="2019-11-18T15:48:00+00:00">18 Nov 2019, 15:48</time> by <a rel="author">Πετάσης Νίκος</a></address>
      <p>
        <b>Καταστροφές σε θερμοκηπιακές καλλιέργειες</b>
      </p>
      <p>Οι ασυνήθιστης διάρκειας βροχοπτώσεις, που έπληξαν από το βράδυ της Κυριακής μέχρι τα ξημερώματα της Δευτέρας την Ιεράπετρα, στο Μακρύ Γιαλό και τη Σητεία, άφησαν πίσω τους πολλά προβλήματα στο δημοτικό και επαρχιακό οδικό δίκτυο αλλά κυρίως σε θερμοκηπιακές καλλιέργειες.</p>
      <p>«Σε πολλά σημεία υπάρχουν σοβαρά προβλήματα. Τα μηχανήματα του Δήμου θα αποκαταστήσουν τα προβλήματα τα οποία έχουν προκύψει το συντομότερο δυνατόν. Ήδη έχουν ξεκινήσει εργασίες από νωρίς τα ξημερώματα της Δευτέρας. Καλό θα είναι να οδηγούμε με μεγάλη προσοχή και να αποφύγουμε τις μεγάλες ταχύτητες προστατεύοντας τους εαυτούς μας και βοηθώντας τα μηχανήματα του Δήμου να κάνουν καλύτερα και γρηγορότερα τη δουλειά τους», ανακοίνωσε το πρωί της Δευτέρας ο Δήμαρχος Ιεράπετρας κ Θεοδόσης Καλαντζάκης.</p>
      <p>«Οι οδηγοί όλων των οχημάτων που κινούνται στον επαρχιακό δρόμο Ιεράπετρας Αγίου Νικολάου να είναι προσεκτικοί λίγο μετά τη διακλάδωση του Κάτω Χωριού, διότι υπάρχουν πολλές πέτρες στο οδόστρωμα μέχρι να καθαριστεί από μηχάνημα του Δήμου», ανακοίνωσε τα ξημερώματα η αντιδήμαρχος καθαριότητας και πολιτικής Προστασίας κ Μαρία Ρουμελιωτάκη, καθοδηγώντας τα μηχανήματα του Δήμου ώστε να αποκατασταθεί η κυκλοφορία των οχημάτων.</p>
      <p>Στην πόλη της Ιεράπετρας κατά την διάρκεια της νύχτας έπεσαν 46 χιλιοστά βροχής, ενώ πολύ περισσότερα χιλιοστά βροχής έπεσαν στον ορεινό όγκο της Θρυπτής από την περιοχή του Κάτω Χωριού, τον Άγιο Ιωάννη, το Μακρύ Γιαλό μέχρι και τη Σητεία.</p>
      <p>Το εντυπωσιακό και σπάνιο χαρακτηριστικό αυτής της καιρικής αστάθειας που είχε τοπικό χαρακτήρα, είναι ότι καταγράφηκαν εκατοντάδες αστραπές και βροντές που κράτησαν ξύπνιους πολλούς κατοίκους μέχρι το ξημέρωμα της Δευτέρας.</p>
      <p>Δύο κεραυνοί έπεσαν στο ελαιουργείο και σε ένα ρακοκάζανο της Ζήρου Σητείας, προκαλώντας μόνο υλικές ζημιές.</p>
      <p>Στις περιοχές Στένακας και Καθαράδες Αγίου Ιωάννου, Γρα Λυγιά, Στόμιο και Νέο Μύρτο Ιεράπετρας, προκλήθηκαν σοβαρά προβλήματα σε καλλιέργειες κηπευτικών, όταν ξεχείλισαν χείμαρροι και ρέματα, με τα όμβρια ύδατα να σπάζουν τα πλαστικά των θερμοκηπίων και να μετατρέπουν τις καλλιέργειες σε βάλτο.</p>
      <p>Στη θέση Στένακας ανατολικά της Ιεράπετρας, ένα ζευγάρι νέων αγροτών που δίνει καθημερινά τη μάχη της επιβίωσης, καλλιεργώντας ντομάτες, βρήκε το ξημέρωμα, τον παρακείμενο χείμαρρο, να έχει μπει από τη βόρεια πλευρά του θερμοκηπίου σκίζοντας τον νάϋλον και αφήνοντας πίσω του, μόνο λάσπη και απογοήτευση.</p>
      <p>«Δυστυχώς είχε μείνει ακαθάριστος ο χείμαρρος και με την έντονη και πολύωρη βροχόπτωση που κράτησε περίπου 12 ώρες, κατέβηκαν φερτές ύλες καλάμια και ξύλα, μπλέχτηκαν σε έναν αγωγό άρδευσης που ήταν κάθετα στον χείμαρρο και εμπόδισαν την ελεύθερη ροή του νερού. Έτσι ξεχείλισε ο χείμαρρος, το νερό έφτασε στο θερμοκήπιο μας, έσκισε με την πίεση που είχε το πλαστικό και μπήκε στην καλλιέργεια μας, αφήνοντας τους κόπους μιας ολόκληρης χρονιάς, μέσα στη λάσπη. Ήρθε ο γεωπόνος μας να δει τι μπορούμε να σώσουμε, αλλά με τι κουράγιο να παλέψουμε τώρα πια εμείς.</p>
      <p>Σίγουρα κάποια φυτά από την καλλιέργεια των 5 στρεμμάτων εμβολιασμένης ντομάτας θα τα αντικαταστήσουμε γιατί έχουν ήδη καταστραφεί. Θα προσπαθήσουμε όμως με όσο κουράγιο και δύναμη μας έχει μείνει να κρατήσουμε ζωντανά τα υπόλοιπα φυτά μας. Από το κοντό αγγουράκι που έχουμε φυτέψει ενδιάμεσα, είχαμε μόλις κάνει το πρώτο κόψιμο, αλλά μας πρόλαβε η πλημμύρα», μας είπε ο 36χρονος νέος αγρότης Σωτήρης Κοπανάκης.</p>
      <p>«Ενταχθήκαμε στους νέους αγρότες και πιστέψαμε ότι μπορούμε να τα καταφέρουμε, γιατί έχουμε μάθει να δουλεύουμε σκληρά. Ποτέ δεν είχε περάσει από το μυαλό μας, ότι σε μια νύχτα θα παθαίναμε τόσο μεγάλη ζημιά, από μια βροχή που φούσκωσε το γειτονικό ρέμα. Για το λόγο αυτό θα πρέπει να καθαρίζονται κάθε χρόνο όλα τα ποτάμια, τα ρέματα και οι χείμαρροι από τα μηχανήματα της Αντιπεριφέρειας Λασιθίου και του Δήμου Ιεράπετρας», συμπλήρωσε η 33χρονη αγρότισσα Μαρία Πιτοπουλάκη-Κοπανάκη.</p>
      <figure>
        <img src="https://www.neakriti.gr/files/2019-11-18/provlimata_vroxon__1_.jpg"/>
      </figure>
      <p> </p>
      <figure>
        <img src="https://www.neakriti.gr/files/2019-11-18/provlimata_vroxon__3_.jpg"/>
      </figure>
      <p> </p>
      <figure>
        <img src="https://www.neakriti.gr/files/2019-11-18/provlimata_vroxon__2_.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/lasithi/1560514/to-kauto-fthinoporo-katestrepse-tis-kalliergeies-provlimata-se-kipeutika-ladi/"/>
        <a href="https://www.neakriti.gr/article/kriti/lasithi/1556586/esvise-apotoma-to-oneiro-gia-tous-paragogous-tis-alois-stin-kriti/"/>
        <a href="https://www.neakriti.gr/article/kriti/lasithi/1540448/egataleipoun-tis-kalliergeies-louloudion-oi-anthoparagogoi-tis-ierapetras/"/>
      </related>
    </article>
  </body>
</html>