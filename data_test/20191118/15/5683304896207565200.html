<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/18/zaheer-khan-reveals-reasons-behind-players-released-by-mumbai-indians.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T15:42:00+00:00"/>
    <meta property="og:title" content="12 താരങ്ങളെ എന്തുകൊണ്ട് ഒഴിവാക്കി? കാരണം പറഞ്ഞ് മുംബൈ ഇന്ത്യന്‍സ്"/>
    <meta property="og:description" content="മുംബൈ∙ ഐപിഎൽ ടീം മുംബൈ ഇന്ത്യൻസ് 12 ക്രിക്കറ്റ് താരങ്ങളുമായുള്ള കരാർ അവസാനിപ്പിച്ച സംഭവത്തിൽ വിശദീകരണവുമായി മുൻ ഇന്ത്യൻ താരവും മുംബൈ ഇന്ത്യൻസ്.മുംബൈ ഇന്ത്യൻസ്. ക്രിക്കറ്റ്. സഹീർ ഖാൻ. Mumbai Indians. Cricket. Zaheer Khan. Manorama Online. Manorama News.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>12 താരങ്ങളെ എന്തുകൊണ്ട് ഒഴിവാക്കി? കാരണം പറഞ്ഞ് മുംബൈ ഇന്ത്യന്‍സ്</h1>
      <address><time datetime="2019-11-18T15:42:00+00:00">18 Nov 2019, 15:42</time> by <a rel="author">മനോരമ ലേഖകൻ</a></address>
      <p>മുംബൈ∙ ഐപിഎൽ ടീം മുംബൈ ഇന്ത്യൻസ് 12 ക്രിക്കറ്റ് താരങ്ങളുമായുള്ള കരാർ അവസാനിപ്പിച്ച സംഭവത്തിൽ വിശദീകരണവുമായി മുൻ ഇന്ത്യൻ താരവും മുംബൈ ഇന്ത്യൻസ് ക്രിക്കറ്റ് ഓപറേഷൻസ് ഡയറക്ടറുമായ സഹീർ ഖാൻ. പല താരങ്ങളുടെയും ഫിറ്റ്നസ് പ്രശ്നങ്ങൾ കാരണമാണു കരാർ അവസാനിപ്പിക്കേണ്ടിവന്നതെന്ന് സഹീർ ഖാന്‍ പറഞ്ഞു. യുവരാജ് സിങ്, വിദേശ താരങ്ങളായ എവിൻ ലൂയിസ്, ആദം മിൽ, ജേസൺ ബെഹ്രൻഡോഫ്, ബ്യൂറൻ ഹെൻറിക്സ്, ബെൻ കട്ടിങ്, അൽസാരി ജോസഫ് തുടങ്ങി 12 താരങ്ങളുമായുള്ള കരാർ അവസാനിപ്പിക്കുകയാണെന്ന് മുംബൈ ഇന്ത്യൻ‌സ് കഴിഞ്ഞ ദിവസം അറിയിച്ചിരുന്നു.</p>
      <p>അനുഭവ സമ്പത്തും സ്ഥിരതയും ഒത്തുചേർന്നതാണ് ഈ വർഷം മുംബൈ ഇന്ത്യൻസിന്റെ കാതൽ‌. അതുകൊണ്ടുതന്നെ ഇക്കുറി മുംബൈ ഇന്ത്യൻസിന്റെ പ്രകടനത്തിൽ‌ വ്യത്യാസങ്ങൾ കാണാൻ സാധിക്കും. പരുക്കുമായി ബന്ധപ്പെട്ട ചില വെല്ലുവിളികൾ നമുക്കുണ്ട്. ഹാർ‌ദിക് പാണ്ഡ്യ, ജസ്പ്രീത് ബുമ്ര, ജേസൺ ബെഹ്രൻഡോഫ് എന്നിവരെല്ലാം പരുക്കിന്റെ പിടിയിലാണ്. ഇക്കാര്യങ്ങളെല്ലാം പരിഗണിച്ചും വരും സീസണിലെ ആസൂത്രണങ്ങൾ പ്രകാരവുമാണു നടപടി– സഹീര്‍ഖാൻ പറഞ്ഞു.</p>
      <p>ടീമിന്റെ ബോളിങ് വിഭാഗം കൂടുതൽ ശക്തമാക്കാനാണു തീരുമാനമെന്ന് സഹീർ ഖാൻ വ്യക്തമാക്കി. ആഭ്യന്തര ക്രിക്കറ്റിലെ കഴിവുള്ളവരെ കണ്ടെത്തി മുംബൈ ഇന്ത്യൻസിലെത്തിക്കും. കരാർ അവസാനിപ്പിക്കുന്ന താരങ്ങളുടെ പട്ടിക പുറത്തുവന്നു കഴിഞ്ഞു. മറ്റു ടീമുകൾ കരാർ അവസാനിപ്പിച്ച താരങ്ങളിലേക്കും ശ്രദ്ധിക്കുന്നുണ്ടെന്നും സഹീര്‍ ഖാൻ അവകാശപ്പെട്ടു.</p>
      <p>മുംബൈ ഇന്ത്യൻസ് നിലനിർത്തിയ താരങ്ങൾ– രോഹിത് ശർമ, ഹാർദിക് പാണ്ഡ്യ, ജസ്പ്രീത് ബുമ്ര, ക്രുനാൽ പാണ്ഡ്യ, ഇഷാൻ കിഷൻ, സൂര്യകുമാർ യാദവ്, രാഹുൽ ചാഹർ, അൻമോൽപ്രീത് സിങ്, ജയന്ത് യാദവ്, ആദിത്യ താരെ, അനുകൂല്‍ റോയ്, ധവൽ കുൽക്കർണി, ക്വിന്റൻ ഡികോക്ക്, കീറണ്‍ പൊള്ളാർഡ്, ഷെർഫേൻ‌ റുഥർഫോർ‌ഡ്, ലസിത് മലിംഗ, മിച്ചൽ മക്‌ലനാഗൻ, ട്രെന്റ് ബോൾ‌ട്ട്. കരാർ അവസാനിപ്പിച്ച താരങ്ങൾ– എവിൻ ലൂയിസ്, ആദം മിൽ, ജേസൺ ബെഹ്രൻഡോഫ്, ബ്യൂറൻ ഹെൻറിക്സ്, ബെൻ കട്ടിങ്, യുവരാജ് സിങ്, മായങ്ക് മാർക്കണ്ഡെ, ബരീന്ദർ സ്രാൻ, റാസിക് സലാം, പങ്കജ് ജസ്വാൾ, സിദ്ധേഷ് ലാഡ്, അൽസാരി ജോസഫ്.</p>
      <p>ഐപിഎല്ലിൽ കാര്യമായ നേട്ടമുണ്ടാക്കാൻ ഇതുവരെ സാധിക്കാത്ത റോയൽ ചാലഞ്ചേഴ്സ് ബാംഗ്ലൂരാണ് കരാർ അവസാനിപ്പിക്കുന്ന കാര്യത്തിൽ ഞെട്ടിച്ചത്. വിദേശതാരങ്ങളിൽ എ.ബി. ഡിവില്ലിയേഴ്സ്, മോയിൻ അലി എന്നിവരൊഴികെ മറ്റെല്ലാവരെയും ബാംഗ്ലൂർ റിലീസ് ചെയ്തു. ഐപിഎല്ലിലെ എട്ടു ടീമുകളും ചേർന്ന് ആകെ 127 താരങ്ങളെ നിലനിർത്തി. ഇതിൽ 35 പേർ വിദേശ താരങ്ങളാണ്. ഡിസംബർ 19ന് കൊൽക്കത്തയിലാണ് ഇത്തവണത്തെ താരലേലം. മുംബൈ ഇന്ത്യൻസിന് രണ്ട് വിദേശ താരങ്ങളെ ഉൾപ്പെടെ ഏഴുപേരെ ഇനി ടീമിലുള്‍പ്പെടുത്താം.</p>
      <p><b>English Summary: </b>Zaheer Khan reveals reasons behind players released by Mumbai Indians</p>
    </article>
  </body>
</html>