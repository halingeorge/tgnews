<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/onlem-almayan-muteahhitler-hapis-yatacak-215488h.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T15:09:05+00:00"/>
    <meta property="og:title" content="Önlem almayan müteahhitler hapis yatacak"/>
    <meta property="og:description" content="Nilüfer'de bir işçinin çalıştığı inşaattan düşerek hayatını kaybetmesi üzerine “ihmal” suçundan yargılanan 3 işveren, 3 yıl 4'er ay hapis cezasına çarptırıldı."/>
  </head>
  <body>
    <article>
      <h1>Önlem almayan müteahhitler hapis yatacak</h1>
      <h2>Nilüfer'de bir işçinin çalıştığı inşaattan düşerek hayatını kaybetmesi üzerine “ihmal” suçundan yargılanan 3 işveren, 3 yıl 4'er ay hapis cezasına çarptırıldı.</h2>
      <address>
        <time datetime="2019-11-18T15:09:05+00:00">18 Nov 2019, 15:09</time>
      </address>
      <p>Nilüfer 23 Nisan Mahallesi'nde çalıştığı inşaatın 9'uncu katından düşerek hayatını kaybeden işçi Erkan Uraz'ın (22) ölümüyle ilgili açılan davada mahkeme; aynı şirketin, başka inşaatlarında da 2 ayrı ölüm olayı yaşanmasını dikkate alarak, firma sahibi 3 sanığı ‘'bilinçli taksirden'' 3'er yıl 4'er ay hapse mahkum ederek, cezaları ertelemedi.<br/>Olay, 2017 Aralık ayında meydana geldi. 17 katlı inşaatın 9'uncu katında balkon demirlerini bağlama işi yapan Erkan Uraz, dengesini kaybederek yere düştü. İşçinin hastanede ölmesi üzerine inşaat firması sahipleri hakkında Bursa 9'uncu Asliye Ceza Mahkemesi'nde 'taksirle ölüme sebebiyet vermek' suçundan 2 ila 15 yıl arasında hapis cezası istemiyle dava açıldı.</p>
      <p>
        <b>İHMALLER ZİNCİRİ...</b>
      </p>
      <p>Karar duruşmasında hazır bulunan tutuksuz sanıklar Muharrem G., Osman U. ve Ümitcan T. suçlamaları reddetti. Ölen işçinin ailesinin avukatları ise, ‘‘Dana önce de 2 işçisinin öldüğü şirketin sahibi olan sanıkların ağır derecede kusurlu oldukları bilirkişi raporlarıyla sabittir. Bu ölümler, ihmaller zinciri nedeniyle devam etmiştir'' diye konuştu.<br/>Kararını açıklayan hakim Aynur Mutlu, sanıkları 'suç konusunun önem ve değer ile sanıkların taksire dayanan kusurlarının ağırlığını' dikkate alarak; 3'er yıl 4'er ay hapis cezasına çarptırdı ve cezalar ertelenmedi. Bursa Bölge Adliye Mahkemesi, bu emsal teşkil edecek kararı onaması halinde sanıklar cezaevine gönderilecek.</p>
    </article>
  </body>
</html>