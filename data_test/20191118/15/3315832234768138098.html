<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/a676de67d60b2843/platini-revine-in-fotbal-anunt-de-ultima-ora-despre-fostul-presedinte-uefa.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T15:50:02+00:00"/>
    <meta property="og:title" content="Platini revine în fotbal: Anunţ de ultimă oră despre fostul preşedinte UEFA"/>
    <meta property="og:description" content="Preşedintele UEFA, Aleksander Ceferin, a declarat că fostul şef al fotbalului european, Michel Platini, nu mai este suspendat şi poate reveni în orice funcţie îşi doreşte."/>
  </head>
  <body>
    <article>
      <h1>Platini revine în fotbal: Anunţ de ultimă oră despre fostul preşedinte UEFA</h1>
      <address><time datetime="2019-11-18T15:50:02+00:00">18 Nov 2019, 15:50</time> by <a rel="author">Jurnal.md</a></address>
      <p>
        <b>Preşedintele UEFA, Aleksander Ceferin, a declarat că fostul şef al fotbalului european, Michel Platini, nu mai este suspendat şi poate reveni în orice funcţie îşi doreşte.</b>
      </p>
      <p>"Michel Platini nu mai este suspendat. El poate spera să ocupe orice funcţie în fotbal, atât că nu mai poate fi fotbalist. Cred că este puţin în vârstă", a declarat Ceferin, zâmbitor, la Tirana, cu ocazia inaugurării Air Albania Stadium.</p>
      <p>În vârstă de 63 de ani, Platini a fost suspendat pentru opt ani, în decembrie 2015, de justiţia internă a FIFA. Suspendarea a fost redusă în apel la şase ani, apoi la patru ani de către Tribunalul de Arbitraj Sportiv (TAS).</p>
      <p>Michel Platini a fost găsit vinovat de conflict de interese de către TAS, după ce a primit fără justificare două milioane de dolari de la FIFA, plată aprobată de preşedintele forului mondial, Joseph Blatter, în 2011.</p>
      <p>Francezul a contestat decizia TAS la Tribunalul federal elveţian, care însă a menţinut hotărârea forului sportiv de la Lausanne.</p>
      <p>Suspendarea lui Michel Platini din orice activitate legată de fotbal a expirat la 7 octombrie.</p>
    </article>
  </body>
</html>