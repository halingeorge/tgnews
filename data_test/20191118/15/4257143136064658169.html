<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/18/elkepeszto-ingatlanokhoz-lehet-hozzajutni-napokon-belul-a-balatonnal"/>
    <meta property="og:site_name" content="infostart"/>
    <meta property="article:published_time" content="2019-11-18T15:39:50+00:00"/>
    <meta property="og:title" content="Elképesztő ingatlanokhoz lehet hozzájutni napokon belül a Balatonnál"/>
    <meta property="og:description" content="Árverésen értékesíti  balatoni üdülőit a Magyar Nemzeti Vagyonkezelő (MNV) Zrt., az első ütemben értékesítésre szánt üdülők összértéke meghaladja a 2,5 milliárd forintot."/>
  </head>
  <body>
    <article>
      <h1>Elképesztő ingatlanokhoz lehet hozzájutni napokon belül a Balatonnál</h1>
      <address><time datetime="2019-11-18T15:39:50+00:00">18 Nov 2019, 15:39</time> by <a rel="author">Infostart</a></address>
      <h3>Árverésen értékesíti  balatoni üdülőit a Magyar Nemzeti Vagyonkezelő (MNV) Zrt., az első ütemben értékesítésre szánt üdülők összértéke meghaladja a 2,5 milliárd forintot.</h3>
      <p>Az állami vagyonkezelő közleménye szerint az MNV több ütemben kínálja eladásra a korábban üdültetési funkciójú ingatlanokat. Az első ütemben hét önálló ingatlanra és egy ingatlancsomagra (Turizmus 1.) lehet licitálni, melyek november 19-től lesznek elérhetőek az Elektronikus Aukciós Rendszer (EAR) felületén (e-arveres.mnv.hu). Az értékesítés szabályait és az ingatlanok részletes adatait az árverési hirdetmény tartalmazza.</p>
      <p>A kikiáltási árak széles spektrumon mozognak, ezért</p>
      <blockquote>magánszemélyek is találhatnak elérhető áron üdülőt, ilyen például a 14,5 millió forintos balatonfüredi, vagy a vízparthoz közel fekvő, 35,1 millió forintos balatonszemesi ingatlan.</blockquote>
      <p>A 100-200 millió forint közötti kikiáltási árról induló üdülők, üdülőkomplexumok a befektetők érdeklődésére tarthatnak számot, az 1,74 milliárd forint kikiáltási áron meghirdetett Turizmus 1. elnevezésű csomag elemei pedig az idegenforgalmi portfólióbefektetők számára kínálnak lehetőséget.</p>
      <p>A vagyonkezelő az idén júniustól az eddig megszokott egyedi ingatlanértékesítés mellett - a piaci befektetői profilok sajátos ingatlanszükségletéhez igazodva - több, nagy értékű ingatlanokból álló, csomagszerű értékesítést indított, hogy olyan ingatlanok is gazdára találjanak, amelyek a korábbi értékesítési kísérlet során önállóan nem keltek el. Az értékesítendő vagyonelemek nem látnak el közfeladatot, ezért állami tulajdonban tartásuk - az MNV portfóliótisztítási stratégiájával összhangban - sem vagyonpolitikai, sem költséghatékonysági szempontból nem indokolt.</p>
      <p>
        <i>Nyitókép: H. Szabó Sándor</i>
      </p>
    </article>
  </body>
</html>