<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717828/%D9%86%D9%85%DB%8C-%D8%AE%D9%88%D8%A7%D9%87%DB%8C%D9%85-%D8%AF%D8%B1-%D8%A7%DB%8C%D9%86-%D8%B4%D8%B1%D8%A7%DB%8C%D8%B7-%DA%86%D9%85%D8%A7%D9%82-%D8%B1%D9%88%DB%8C-%D8%B3%D8%B1-%D8%A7%D9%81%D8%B1%D8%A7%D8%AF-%D8%A8%DA%AF%DB%8C%D8%B1%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:17:11+00:00"/>
    <meta property="og:title" content="نمی‌خواهیم در این شرایط چماق روی سر افراد بگیریم"/>
    <meta property="og:description" content="ایسنا/خراسان رضوی دادستان عمومی و انقلاب مشهد گفت: در شرایط خاصی که در پیش داریم نمی‌خواهیم در حوزه اصناف و سایر بخش‌ها بر روی سر افراد چماق بگیریم و به کاری مجبورشان کنیم، بلکه می‌خواهیم از طریق همکاری و همدلی وظایف خود را انجام دهیم."/>
  </head>
  <body>
    <article>
      <h6 class="kicker">دادستان مشهد:</h6>
      <h1>نمی‌خواهیم در این شرایط چماق روی سر افراد بگیریم</h1>
      <address><time datetime="2019-11-18T15:17:11+00:00">18 Nov 2019, 15:17</time> by <a rel="author">عارف بلندنظر</a></address>
      <p>ایسنا/خراسان رضوی دادستان عمومی و انقلاب مشهد گفت: در شرایط خاصی که در پیش داریم نمی‌خواهیم در حوزه اصناف و سایر بخش‌ها بر روی سر افراد چماق بگیریم و به کاری مجبورشان کنیم، بلکه می‌خواهیم از طریق همکاری و همدلی وظایف خود را انجام دهیم.</p>
      <p>محمدحسین درودی در جلسه کارگروه ستاد تنظیم بازار استان در خصوص تثبیت قیمت‌ها اظهار کرد: بایدکلمه دیگری به این کارگروه اضافه کرد و به آن بگوییم «تنظیم بازار و تثبیت قیمت‌ها»، بنزین گران شده و تاثیر خود را در سطح جامعه گذاشته است. نگرانی مردم فقط برای گرانی خود بنزین نیست بلکه نگران تاثیر آن بر کالاهای دیگر هستند، ما هم نمی‌خواهیم بگوییم افزایش قیمت بنزین در هیچ‌جای دیگر تاثیری ندارد چراکه تاثیر دارد، اما اگر ما در کوتاه مدت افزایش قیمت ارزاق عمومی را مهار کنیم به مردم و معیشت آن‌ها کمک کردیم.</p>
      <p>وی ادامه داد: شاید در بلند مدت این مسئله مرتفع شود، اما در کوتاه مدت تثبیت قیمت‌ها راهکاری است که در سطح کلان گفته شده و ما در استان خودمان این تکلیف را داریم، در این شرایط بنابر قانون و مقررات به سراغ سوءاستفاده کنندگانی که با وجود اینکه بنزین در فعالیت آن‌ها تاثیر ندارد قیمت‌ها را افزایش می‌دهند، می‌رویم اما در خصوص اقشاری که منطقا بنزین در کار آن‌ها موثر است ما آن را قبول داریم و به همین جهت می‌گوییم که این مسئله با همدلی و همکاری و درک دقیق موقعیتی که در آن قرار گرفتیم و صرف نظر کردن از بخشی از سود، حل می‌شود.</p>
      <p>درودی گفت: در شرایط جنگ اقتصادی که برای ما رقم زدند، دشمنان نظام بیکار ننشسته‌اند و وقتی دیدند از راه نظامی نمی‌توانند به نتیجه برسند بخش اقتصادی را هدف قرار گرفتند. در این مسیر ما جهادگران اقتصادی هستیم. ما وقتی موفقیم که به مردمی که در شرایط سخت مالی قرار گرفته‌اند کمک کنیم. تجار نباید در این شرایط صرفا به سود خود بیاندیشند.</p>
      <p>دادستان عمومی و انقلاب مشهد بیان کرد: ما در مسیر و شرایط خاصی که در پیش داریم نمی‌خواهیم در حوزه اصناف بر روی سر افراد چماق بگیریم و به کاری مجبورشان کنیم، بلکه می‌خواهیم از طریق همکاری و همدلی این کار را انجام دهیم.</p>
      <p>انتهای پیام</p>
    </article>
  </body>
</html>