<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukraina_perehodyt_na_novi_pravyla_vvezennya_harchovyh_produktiv_331019.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T15:27:00+00:00"/>
    <meta property="og:title" content="Україна переходить на нові правила ввезення харчових продуктів"/>
    <meta property="og:description" content="Україна переходить на нові правила ввезення харчових продуктів тваринного походження. Про це повідомили у прес-службі Держпродспоживслужби."/>
  </head>
  <body>
    <article>
      <h1>Україна переходить на нові правила ввезення харчових продуктів</h1>
      <h2>Україна переходить на нові правила ввезення харчових продуктів тваринного походження. Про це повідомили у прес-службі Держпродспоживслужби.</h2>
      <address>
        <time datetime="2019-11-18T15:27:00+00:00">18 Nov 2019, 15:27</time>
      </address>
      <p>З 24 листопада 2019 року закінчується 6-місячний перехідний період та набуває чинності Наказ Мінагрополітики від 16. 11. 2018 р. № 553 ʺПро затвердження Вимог щодо ввезення (пересилання) на митну територію України живих тварин та їхнього репродуктивного матеріалу, харчових продуктів тваринного походження, кормів, сіна, соломи, а також побічних продуктів тваринного походження та продуктів їх оброблення, переробкиʺ (далі - Наказ № 553), про що попередньо вже було повідомлено всіх торгових партнерів України та профільних аграрних об’єднань.</p>
      <p>Проект Наказу № 553 опрацьовувався з 2016 року за участю представників бізнесу, профільних асоціацій та експертів проекту технічної допомоги ЄС  та враховує міжнародні вимоги, а також положення європейського законодавства в частині наближення до вимог ЄС. Крім того, на етапі розробки проекту Наказу № 553 Україна дотримувалась своїх зобов’язань транспарентності відповідно до членства у Світовій організації торгівлі та нотифікувала відповідний проект документа вперше ще у 2016 році (G/SPS/N/UKR/111; G/SPS/N/UKR/111/Rev.1).</p>
      <p>З виданням Наказу № 553 визнається таким, що втратив чинність, Наказ Державного департаменту ветеринарної медицини Міністерства аграрної політики України від 14 червня 2004 року № 71 ʺПро затвердження Ветеринарних вимог щодо імпорту в Україні об’єктів державного ветеринарно-санітарного контролю та наглядуʺ, зареєстрований в Міністерстві юстиції України 23 червня 2004 року за № 768/9367 (зі змінами).</p>
      <p>Наказом № 553 Україною застосовуються принципи зонування та компартменталізації. Зазначене відповідає міжнародній практиці ʺгнучкостіʺ торгівлі, коли дозволяється імпортувати тварин або продукцію із зон або компартментів, якщо не вся територія країни-експортера є вільною від тієї чи іншої хвороби тварин.</p>
      <p>Крім того, передбачено зменшення кількості діагностичних досліджень щодо живих тварин, що повинні проводитися на території країни-експортера. У результаті буде зменшено фінансове навантаження на операторів ринку, що планують ввозити в Україну живих тварин.</p>
      <p>Наказом № 553 встановлено вимоги до таких нових категорій продуктів, як композитні продукти, желатин, колаген, молозиво, жаб’ячі лапки та равлики, 33 категорії побічних продуктів та продуктів їх оброблення, переробки.</p>
      <p>Також сформовано перелік країн та потужностей (об’єктів), які протягом останніх п’яти років постачали на митну територію України живих тварин та репродуктивний матеріал, розміщений за наступним <a href="https://docs.google.com/spreadsheets/d/1qFemMZT1zwCnwN0IiVcF9fu8KKfrd8-H_rxq5VGrz1k/edit#gid=0">посиланням</a>. Наразі ведеться робота з компетентними органами торгових партнерів щодо актуалізації даного переліку та затвердження потужностей (об’єктів) як таких, що мають право імпорту в Україну та відповідають оновленим імпортним вимогам.</p>
      <p>Нагадаємо, як писало <a href="https://galinfo.com.ua/news/persha_partiya_ukrainskoi_yalovychyny_ide_do_kytayu_330642.html">Гал-інфо</a>, перша партія української яловичини їде до Китаю.</p>
    </article>
  </body>
</html>