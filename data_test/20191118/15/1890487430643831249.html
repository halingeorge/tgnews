<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520410-jak-nektere-cinske-firmy-falsuji-svuj-statni-puvod/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T15:31:52+00:00"/>
    <meta property="og:title" content="Jak některé čínské firmy falšují svůj státní původ"/>
    <meta property="og:description" content="China Nuclear Engineering Construction Group - kdysi řízená lidovou osvobozeneckou armádou, nyní součást „centrálních státních podniků“, elitní třídy firem patřících čínské vládě."/>
  </head>
  <body>
    <article>
      <h1>Jak některé čínské firmy falšují svůj státní původ</h1>
      <address><time datetime="2019-11-18T15:31:52+00:00">18 Nov 2019, 15:31</time> by <a rel="author">Patria</a></address>
      <p>
        <b>China Nuclear Engineering Construction Group - kdysi řízená lidovou osvobozeneckou armádou, nyní součást „centrálních státních podniků“, elitní třídy firem patřících čínské vládě. Její web je plný fotek vedoucích pracovníků, kteří podepisují obchody po celé zemi. Stejně jako každý dobrý státem řízený gigant je politicky korektní a opakuje hesla komunistické <a href="https://volby.kurzy.cz/strany">strany</a>. Je tu ale jeden problém: China Nuclear Engineering Construction Group není centrální státní podnik.</b>
      </p>
      <p>Čínská <a href="https://www.kurzy.cz/makroekonomika/">ekonomika</a> zpomaluje a prudce vzrostlo množství nesplácených <a href="https://www.kurzy.cz/hypoteky/">úvěrů</a>. Tato selhání, byť bolestivá, oddělují silné společnosti od zmetků, což je proces, který ostatní země dobře znají. V Číně má ale další rys: odhaluje falešné státní podniky. Jedná se o společnosti, které lhaly věřitelům ohledně svého napojení na stát, a tvrdily, že v případě potíží by je stát podpořil. Jenže když pak potíže skutečně nastanou, vláda nikde.</p>
      <p>Minulý měsíc společnost Huarong, která se zbývá nesplácenými <a href="https://www.kurzy.cz/hypoteky/">úvěry</a>, uvedla do prodeje aktiva China Nuclear Engineering Construction za 610 milionů jüanů (přes 2 miliardy <a href="https://www.kurzy.cz/kurzy-men/">Kč</a>), která se skládají z majetku v provincii An-chuej. Navzdory svému názvu se totiž China Nuclear zaměřovala na majetek podobně jako několik dalších falešných státních firem. A také těžila z podobného názvu skutečného státního podniku - společnosti China Nuclear Engineering and Construction Corporation (čtenáři mohou najít v jejich jménech dva rozdíly).</p>
      <p>Není sama. Čínská hospodářská a obchodní skupina Huayang tvrdila, že je jednou z prvních čínských státních firem, ale její dceřiná společnost v nedávném sdělení uvedla, že je ve skutečnosti nestátním subjektem. Huayang nesplácela v <a href="https://www.kurzy.cz/dluhopisy/">dluhopisech</a> 7 miliard jüanů. Společnost China City Construction v roce 2016 prodala 99 % svých <a href="https://akcie-cz.kurzy.cz/">akcií</a> soukromému investorovi, ale nadále si říkala státní podnik. Od té doby měla řadu prodlení se splácením. China Energy Reserve and Chemicals Group Overseas Capital Company ujišťovala ratingové agentury svou strukturou, údajně navazující na silnou státní firmu. V loňském roce došlo k prodlení s <a href="https://www.kurzy.cz/dluhopisy/">dluhopisy</a> za 350 milionů <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>.</p>
      <p>Takové příběhy jsou natolik běžné, že finanční a informační společnost Gelonghui vydala průvodce, jak se stát falešným státním podnikem: Najděte dlouho zapomenutou vládní instituci, zaměřte se na úředníka bez naděje na povýšení; pak „nestydatě podlézejte“, abyste dostali razítko a vaši společnost zaregistrovali. Nakonec vytvořte bludiště dceřiných společností.</p>
      <p>Falešné státní <a href="https://rejstrik-firem.kurzy.cz/">firmy</a> jsou jen malou součástí čínského ekonomického prostředí. Zdůrazňují však dvě patologie. Za prvé, že soukromé <a href="https://rejstrik-firem.kurzy.cz/">firmy</a> mají problém získat financování. Banky jsou ochotnější půjčovat (skutečným) státním podnikům, protože vědí, že je méně pravděpodobné, že zkrachují.</p>
      <p>Tou druhou je špatná due diligence. Přesvědčení, že vláda bude podporovat státní <a href="https://rejstrik-firem.kurzy.cz/">firmy</a>, nahrazuje skutečnou hodnotu firem. Čínští investoři nejsou jediní, kdo jim padne obětí. Když se dostala do úpadku China Energy Reserve, utržili jihokorejští obchodníci velké ztráty. A jedním z jejích upisovatelů byla také britská banka Barclays.</p>
      <p>Varovné signály jsou často zjevné. Nedávná návštěva na registrované adrese státní <a href="https://rejstrik-firem.kurzy.cz/">firmy</a> uvedené jako majitel China Nuclear odhalila další, zjevně nespřízněnou společnost. "Problém nakonec spočívá v tom, že investoři nejsou dostatečně racionální," říká Čang Li-cchung ze Citic Securities. "Mají své přirozené předsudky a některé <a href="https://rejstrik-firem.kurzy.cz/">firmy</a> jich plně využívají."</p>
      <p>
        <i>Zdroj: The Economist</i>
      </p>
      <related>
        <h4>Příbuzné stránky</h4>
        <a href="https://zpravy.kurzy.cz/340189-cinske-firmy-ztraci-schopnost-udrzet-ceny-svych-vyrobku-a-udrzet-drivejsi-ziskovost/"/>
        <a href="https://www.kurzy.cz/zpravy/nazory/A-V-T-22845/"/>
        <a href="https://www.kurzy.cz/tema/4437820.html"/>
        <a href="https://zpravy.kurzy.cz/212890-firmy-taji-sve-majitele-a-ziji-ze-statniho/"/>
        <a href="https://www.kurzy.cz/zpravy/371982-us-firmy-95-svych-zisku-odevzdaji-svym-akcionarum-neni-to-uz-prilis/"/>
        <a href="https://www.kurzy.cz/tema/5058256.html"/>
        <a href="https://www.kurzy.cz/nazory/A-V-T-22553/"/>
        <a href="https://www.kurzy.cz/nazory/A-V-T-21174/"/>
        <a href="https://www.kurzy.cz/tema/5536522.html"/>
        <a href="https://zpravy.kurzy.cz/313685-nektere-cinske-podniky-byly-nuceny-k-falsovani-dat-vlada-jedne-z-provincii-svindlovala/"/>
        <a href="https://www.kurzy.cz/zpravy/367343-cinska-centralni-banka-snizila-pmr-nekterym-bankam/"/>
        <a href="https://zpravy.kurzy.cz/329839-cez-zverejnil-viteze-nekterych-svych-tendru/"/>
      </related>
    </article>
  </body>
</html>