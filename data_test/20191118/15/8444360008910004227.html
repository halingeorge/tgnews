<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/polytexneio-poiniki-dioksi-gia-plimmelima-stous-syllifthentes/2918351/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T15:34:12+00:00"/>
    <meta property="og:title" content="Πολυτεχνείο: Ποινική δίωξη για πλημμέλημα στους συλληφθέντες"/>
    <meta property="og:description" content="Ποινική δίωξη σε βάρος των συλληφθέντων από τα επεισόδια χθες στα Εξάρχεια ασκήθηκε από την Εισαγγελία Πλημμελειοδικών της Αθήνας. Αφέθηκαν ελεύθεροι όλοι και θα περάσουν αυτόφωρο, ενώ σε κάποιους επιβλήθηκαν και περιοριστικοί όροι."/>
  </head>
  <body>
    <article>
      <h1>Πολυτεχνείο: Ποινική δίωξη για πλημμέλημα στους συλληφθέντες</h1>
      <h2>Ποινική δίωξη σε βάρος των συλληφθέντων από τα επεισόδια χθες στα Εξάρχεια ασκήθηκε από την Εισαγγελία Πλημμελειοδικών της Αθήνας. Αφέθηκαν ελεύθεροι όλοι και θα περάσουν αυτόφωρο, ενώ σε κάποιους επιβλήθηκαν και περιοριστικοί όροι.</h2>
      <address><time datetime="2019-11-18T15:34:12+00:00">18 Nov 2019, 15:34</time> by <a rel="author">kostas.papadopoulos</a></address>
      <p>Η ποινική δίωξη αφορά τα αδικήματα της βίας κατά υπαλλήλων, της επικίνδυνης σωματικής βλάβης τελεσθείσα και σε απόπειρα, παράβασης του νόμου περί φωτοβολίδων και κροτίδων, εξύβρισης και της προμήθειας και κατοχής εκρηκτικών υλών.</p>
      <p>Συνολικά στα δικαστήρια της πρώην σχολής Ευελπίδων οδηγήθηκαν 32 συλληφθέντες, εξ αυτών τέσσερις ήταν ανήλικοι και αφέθηκαν ελεύθεροι ενώ για τους υπόλοιπους 28 απαγγέλθηκαν πλημμεληματικές κατηγορίες και παραπέμφθηκαν είτε του Αυτόφωρου Μονομελούς ή Τριμελούς Πλημμελειοδικείου.</p>
      <p>Αρχικά τους συλληφθέντες πήγαν στο κτίριο 16 της πρώην σχολής Ευελπίδων και στη συνέχεια τους μετέφεραν στο 7 όπου τους απαγγέλθηκαν οι κατηγορίες.</p>
      <p>Από τους 28 κατηγορούμενους οι μισοί θα περάσουν αύριο (19.11.2019) από τη διαδικασία του αυτοφώρου και οι υπόλοιποι στις 25 Νοεμβρίου.</p>
      <p>Στον χώρο βρέθηκαν αλληλέγγυοι οι οποίοι εξέφρασαν την συμπαράστασή τους προς τους συλληφθέντες με την κατάσταση να είναι ήρεμη σε σχέση <a href="https://www.newsit.gr/ellada/polytexneio-entasi-stin-eyelpidon-kata-tin-prosagogi-ton-32-syllifthenton/2918199/">με την ένταξη που προκλήθηκε το πρωί</a> της Δευτέρας (18.11.2019) από την επίθεση των ΜΑΤ  στον κόσμο που είχε συγκεντρωθεί.</p>
      <p>Κατά την έξοδο των συλληφθέντων και των αλληλέγγυων από τα δικαστήρια της οδού Ευελπίδων μια ομάδα νεαρών είχε λεκτική αντιπαράθεση με άνδρες των ΜΑΤ. Για λίγα δευτερόλεπτα υπήρξε ένταση, με τα πνεύματα γρήγορα να ηρεμούν.</p>
      <p>Στο μεταξύ, ιδιαίτερα οργανωμένοι ήταν οι ένοικοι του διαμερίσματος της οδού Στουρνάρη <a href="https://www.newsit.gr/egklhma/polytexneio-ayta-vrethikan-se-diamerisma-stin-stournari-dyo-syllipseis-pics/2918174/">στο οποίο έγινε επιχείριση της αστυνομίας και σήμερα το πρωί.</a> Είχαν νοικιάσει τις τελευταίες ημέρες το συγκεκριμένο οίκημα για να το χρησιμοποιήσουν σύμφωνα με την αστυνομία ως ορμητήριο τόσο για την αποθήκευση και εκτόξευση αντικειμένων σε επιθέσεις σε βάρος αστυνομικών στην πλατεία Εξαρχείων, αλλά και ως χώρος απόκρυψης ατόμων που μετέχουν στις επιθέσεις αυτές.</p>
      <figure>
        <iframe src="https://www.youtube.com/embed/jVdy89ol_FE" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/_qvU4hi-2PQ" width="640" height="360" data-service="Youtube" scrolling="no"/>
      </figure>
    </article>
  </body>
</html>