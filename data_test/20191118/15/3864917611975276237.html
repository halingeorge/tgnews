<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820611-vibori-u-86-otg-vidsogodni-pocali-visuvati-kandidativ.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T15:36:00+00:00"/>
    <meta property="og:title" content="Вибори у 86 ОТГ: відсьогодні почали висувати кандидатів"/>
    <meta property="og:description" content="Сьогодні розпочинається процес висування кандидатів на місцевих виборах 22 грудня"/>
  </head>
  <body>
    <article>
      <h1>Вибори у 86 ОТГ: відсьогодні почали висувати кандидатів</h1>
      <h2>Сьогодні розпочинається процес висування кандидатів на місцевих виборах 22 грудня</h2>
      <address>
        <time datetime="2019-11-18T15:36:00+00:00">18 Nov 2019, 15:36</time>
      </address>
      <p>Як повідомляється на сайті ЦВК, у понеділок, 18 листопада, розпочинається процес висування кандидатів у депутати, кандидатів на посаду сільського, селищного, міського голови на відповідних перших місцевих виборах, відповідно до Календарного плану основних організаційних заходів з підготовки та проведення перших виборів депутатів сільських, селищних, міської рад об’єднаних територіальних громад і відповідних сільських, селищних, міського голів 22 грудня 2019 року.</p>
      <p>"Подання до ТВК документів для реєстрації кандидатів у депутати, кандидатів на посаду сільського, селищного, міського голови триватиме до 27 листопада включно. А до 28 листопада включно територіальні виборчі комісії прийматимуть рішення про реєстрацію кандидатів у депутати, кандидата на посаду сільського, селищного, міського голови або про відмову в реєстрації", - йдеться у повідомленні.</p>
      <p>Зазначається, що близько 30 політичних партій подали до ЦВК копії рішення вищого керівного органу партії про участь їх місцевих організацій у перших місцевих виборах разом з копією статуту партії.</p>
      <p>Перші вибори депутатів сільських, селищних, міської рад об’єднаних територіальних громад і відповідних сільських, селищних, міського голів, призначені на 22 грудня 2019 року, відбудуться у 86 об’єднаних територіальних громадах (ОТГ) (69 сільських, 16 селищних, 1 міської ОТГ) у 21 області України.</p>
      <p>Як повідомляв Укрінформ, виборчий процес перших місцевих виборів в об’єднаних територіальних громадах, які призначені на 29 грудня 2019 року, розпочався 9 листопада.</p>
      <p>У ЦВК розповіли, що загалом, за попередніми підрахунками, у цих виборах зможуть взяти участь близько 55,5 тисяч виборців.</p>
      <p>Загальна сума, передбачена затвердженим ЦВК Розподілом субвенції з державного бюджету місцевим бюджетам на підготовку і проведення перших виборів в ОТГ 29 грудня, становить 1 млн 988,5 тис. грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2806052-cvk-zatverdila-rozpodili-derzavnoi-subvencii-na-vibori-v-otg-22-grudna.html">ЦВК затвердила розподіли державної субвенції на вибори в ОТГ 22 грудня</a>
      </blockquote>
      <p>Як відомо, протягом майже чотирьох попередніх років, з 25 жовтня 2015 року до 30 червня 2019 року, Центральною виборчою комісією було призначено перші місцеві вибори у 896 об'єднаних територіальних громадах.</p>
      <p>Відтак, після проведення виборів 22 грудня та 29 грудня 2019 року загальна чисельність усіх разом взятих призначених перших виборів в ОТГ становитиме 988.</p>
    </article>
  </body>
</html>