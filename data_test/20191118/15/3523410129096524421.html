<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640551/%D8%B4%D9%86%D8%A7%D8%B3%D8%A7%DB%8C%DB%8C-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D8%AE%D8%A7%D9%84%DB%8C-%D8%A8%D8%A7-%D8%B3%D8%A7%D9%85%D8%A7%D9%86%D9%87-%D9%85%D9%84%DB%8C-%D8%A7%D9%85%D9%84%D8%A7%DA%A9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T15:56:00+00:00"/>
    <meta property="og:title" content="شناسایی خانه‌های خالی با سامانه ملی املاک"/>
    <meta property="og:description" content="شناسایی خانه‌های خالی در کشور با راه اندازی سامانه ملی املاک و اسکان امکان پذیر است."/>
  </head>
  <body>
    <article>
      <h1>
        <a href="https://www.bultannews.com/fa/news/640551/%D8%B4%D9%86%D8%A7%D8%B3%D8%A7%DB%8C%DB%8C-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D8%AE%D8%A7%D9%84%DB%8C-%D8%A8%D8%A7-%D8%B3%D8%A7%D9%85%D8%A7%D9%86%D9%87-%D9%85%D9%84%DB%8C-%D8%A7%D9%85%D9%84%D8%A7%DA%A9">شناسایی خانه‌های خالی با سامانه ملی املاک</a>
      </h1>
      <h2>شناسایی خانه‌های خالی در کشور با راه اندازی سامانه ملی املاک و اسکان امکان پذیر است.</h2>
      <address><time datetime="2019-11-18T15:56:00+00:00">18 Nov 2019, 15:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آقای علی قائدی معاون دفتر اقتصاد مسکن وزارت راه و شهرسازی در گفتگو با رسانه ملی ، مهمترین مسئله در بحث عرضه خانه‌های خالی به<b> بازار</b> از طریق <b>ابزار‌های مالیاتی</b> صرفنظر از هزینه‌های مترتب بر آن را موضوع شناسایی خانه‌های خالی عنوان کرد.<br/>وی اضافه کرد: مطابق ماده ۵۴ قانون مالیات‌های مستقیم، لازمه شناسایی خانه‌های خالی و مالیات ستانی از این واحدها، راه اندازی سامانه ملی املاک و اسکان است.<br/>معاون دفتر اقتصاد مسکن وزارت راه و شهرسازی گفت: طبق تبصره هفت ماده ۱۶۹ قانون مالیات‌های مستقیم، این وظیفه برعهده وزارت راه و شهرسازی گذاشته شده است.<br/>وی افزود: مسئله‌ای که در این بین وجود دارد اینکه وزارت راه و شهرسازی تولید کننده آمار نیست هرچند اسم این وزارتخانه راه و شهرسازی است و در حوزه مسکن فعالیت می‌کند، اما متاسفانه دسترسی به آمار‌های مورد نیاز این سامانه را ندارد.<br/>قائدی گفت: بخش عمده‌ای از این آمار‌ها نزد سایر دستگاه‌ها به خصوص سازمان ثبت اسناد و املاک و سازمان امور مالیاتی است.<br/>وی اضافه کرد: متاسفانه برای راه اندازی این سامانه تاکنون همکاری خوبی از سوی دستگاه‌های مرتبط با وزارت راه و شهرسازی انجام نشده است.<br/>معاون دفتر اقتصاد مسکن وزارت راه و شهرسازی گفت: پس از تغییر و تحولات مدیریتی در سطح قوه قضائیه، وزارت راه و شهرسازی و سایر دستگاه‌های دولتی خوشبختانه روحیه تعاملی خوبی برای تبادل اطلاعات بین دستگاهی برای راه اندازی سامانه ملی املاک و اسکان بوجود آمده است.<br/>وی افزود: راه اندازی سامانه مزبور منوط به این است که دستگاه‌ها اطلاعات مورد نیاز را در اختیار وزارت راه و شهرسازی قرار دهند.<br/>قائدی گفت: این وظیفه هرچند به عهده وزارت راه و شهرسازی گذاشته شده است، اما بالای ۹۵ درصد اطلاعات سامانه مزبور در اختیار وزارتخانه نیست.<br/>وی ادامه داد: اگر دستگاه‌ها به قول خود در این زمینه عمل کنند و اطلاعات را به موقع در اختیار بگذارند می‌توان امیدوار بود سامانه ملی املاک و اسکان طی سال آینده در کشور راه اندازی می شود و بر اساس آن بتوان خانه‌های خالی را شناسایی کرد.</p>
    </article>
  </body>
</html>