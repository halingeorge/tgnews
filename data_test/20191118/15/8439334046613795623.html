<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/pragmatopoiithike-i-anoikti-suneleusi-tou-syriza-proodeutiki-summachia-sto-spili-agiou-basileiou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T15:38:00+00:00"/>
    <meta property="og:title" content="Πραγματοποιήθηκε η ανοικτή συνέλευση του ΣΥΡΙΖΑ-Προοδευτική Συμμαχία στο Σπήλι Αγίου Βασιλείου"/>
  </head>
  <body>
    <article>
      <h1>Πραγματοποιήθηκε η ανοικτή συνέλευση του ΣΥΡΙΖΑ-Προοδευτική Συμμαχία στο Σπήλι Αγίου Βασιλείου</h1>
      <address>
        <time datetime="2019-11-18T15:38:00+00:00">18 Nov 2019, 15:38</time>
      </address>
      <p>Με συμμετοχή μελών και φίλων του ΣΥΡΙΖΑ-Προοδευτική Συμμαχία από όλη την επαρχία, πραγματοποιήθηκε το Σάββατο 16/11/2019 η ανοικτή συνέλευση της Οργάνωσης Μελών ΣΥΡΙΖΑ Αγίου Βασιλείου. Ομιλητές στη συνέλευση ήταν ο Βουλευτής και Τομεάρχης Υγείας του ΣΥΡΙΖΑ <b>Ανδρέας Ξανθός</b> και ο <b>Θοδωρής Δουλουμπέκης</b>, μέλος της Γραμματείας της Προοδευτικής Συμμαχίας.</p>
      <p>Στην εισήγηση του ο <b>Α. Ξανθός</b> τόνισε: «Η σημερινή εκδήλωση είναι μέρος μιας οργανωμένης πολιτικής εξόρμησης του ΣΥΡΙΖΑ μετά τις εκλογές, που υποδηλώνει τη βούληση μας να διευρύνουμε και να αναβαθμίσουμε την επικοινωνία μας με τους πολίτες για να ανταποκριθούμε με επάρκεια και αξιοπιστία στο νέο θεσμικό ρόλο της αξιωματικής αντιπολίτευσης. Στόχος είναι να ενισχυθεί ποσοτικά και ποιοτικά η οργανωμένη βάση του κόμματος, να ανασυγκροτηθεί η μεγάλη προοδευτική παράταξη με βάση τις αξίες και τα οράματα της σύγχρονης ριζοσπαστικής και ευρωπαϊκής Αριστεράς, για να ασκήσουμε μια τεκμηριωμένη και σθεναρή αριστερή αντιπολίτευση στη νέο-συντηρητική ΝΔ. Γιατί το «μίγμα» πολιτικής της νέας κυβέρνησης είναι από πολύ νωρίς- ιδιαίτερα τοξικό. Συνδυάζει <b>πολιτικό αυταρχισμό</b> (βλ. ΚΕΘΕΑ, αστυνομοκρατία στα Πανεπιστήμια), <b>νεοφιλελεύθερη λογική</b> (ιδιωτικοποίηση τομέων του Κοινωνικού Κράτους όπως η Παιδεία, Υγεία, επικουρικές συντάξεις, κλπ.), σκληρό <b>πελατειακό κράτος</b> και ευνοιοκρατία, <b>ακροδεξιά ρητορική και πρακτική</b> (βλ. προσφυγικό), προκλητική <b>στήριξη οικονομικών ελίτ</b> και προσβλητική για τη νοημοσύνη των πολιτών <b>παραπληροφόρηση και μιντιοκρατία</b>. Αυτό το τοξικό «μίγμα» χρειάζεται πολιτικό «αντίδοτο», που δεν είναι άλλο από τη δικτύωση και συστηματική επαφή με τους αριστερούς και προοδευτικούς πολίτες, την ενίσχυση των κοινωνικών αντιστάσεων, την οργάνωση της κοινωνικής αλληλεγγύης προς τους αδύναμους και κυρίως την προβολή ενός εναλλακτικού στη νεοφιλελεύθερη «κανονικότητα» πολιτικού σχεδίου που να καλύπτει τις ανάγκες των ανθρώπων και την προοπτική μιας δίκαιης και βιώσιμης ανάπτυξης».</p>
      <p>Ο <b>Θ. Δουλουμπέκης</b> τόνισε στην εισήγηση του: «Έχουμε μπροστά μας να δώσουμε έναν αγώνα τριών επιπέδων. Πρώτα απ΄όλα να ανασυγκροτήσουμε τη μεγάλη προοδευτική παράταξη της χώρας. Να ενώσουμε τους προοδευτικούς πολίτες, τους μη προνομιούχους, τους καθημερινούς ανθρώπους και να τους κάνουμε πρωταγωνιστές δίνοντας τους τη δύναμη να γίνουν οι ίδιοι αδιαμεσολάβητα πολιτικοί παραγωγοί. Σε δεύτερο επίπεδο να ασκήσουμε μια ισχυρή διεισδυτική και παραγωγική αντιπολίτευση ώστε να διατηρηθούν τα κεκτημένα της δημοκρατικής Ελλάδας αλλά και της προοδευτικής διακυβέρνησης του ΣΥΡΙΖΑ. Να προασπίσουμε το δημόσιο προσβάσιμο καθολικό κοινωνικό κράτος απέναντι στη Νέα Δεξιά που προσπαθεί επιμελώς να το απαξιώσει για να το ιδιωτικοποιήσει και να το κάνει κι αυτό ένα προνόμιο των λίγων. Δεν αρκούν όμως αυτά σε έναν κόσμο που συνεχώς αλλάζει. Έχουμε το χρέος συλλογικά να συνθέσουμε και μια νέα πολιτική ατζέντα που θα απαντά με δικαιοσύνη και αλληλεγγύη στις προκλήσεις της νέας εποχής. Μια νέα ατζέντα για τη Δημοκρατία, την Οικολογία, την εργασία την Ευρώπη των καθημερινών ανθρώπων.</p>
      <p>Πάμε χωριό χωριό και απευθύνουμε προσκλητήριο συστράτευσης, με την πίστη ότι τις απαντήσεις σε καθένα από τα επίπεδα αυτά θα την πάρουμε από όλους εσάς τους καθημερινούς ανθρώπους του μόχθου και της παραγωγής από τους νέους μας γιατί εξάλλου όλοι εσείς είστε η δική μας έμπνευση και ο δικός μας ουσιαστικό λόγος να αγωνιζόμαστε».</p>
    </article>
  </body>
</html>