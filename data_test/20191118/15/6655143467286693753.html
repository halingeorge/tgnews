<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/pistoia/cronaca/sottopasso-ferroviario-allagato-1.4893922"/>
    <meta property="og:site_name" content="La Nazione"/>
    <meta property="article:published_time" content="2019-11-18T15:24:00+00:00"/>
    <meta property="og:title" content="Pistoia, il nuovo sottopasso allagato. Il sindaco a Rfi: &quot;Inammissibile&quot;"/>
    <meta property="og:description" content="Tomasi scrive a Rete Ferroviaria Italiana: &quot;I residenti che utilizzano il sottopasso ferroviario hanno ragione a indignarsi e protestare&quot;"/>
  </head>
  <body>
    <article>
      <h1>Pistoia, il nuovo sottopasso allagato. Il sindaco a Rfi: "Inammissibile"</h1>
      <h2>Tomasi scrive a Rete Ferroviaria Italiana: "I residenti che utilizzano il sottopasso ferroviario hanno ragione a indignarsi e protestare"</h2>
      <address>
        <time datetime="2019-11-18T15:24:00+00:00">18 Nov 2019, 15:24</time>
      </address>
      <p>Pistoia, 18  novembre 2019 - Il <b>sindaco</b> di Pistoia, <b>Alessandro Tomasi </b>ha scritto a Rete ferroviaria italiana (Rfi) per <b>l'allagamento di un nuovo sottopasso</b> ferroviario<b> realizzato di recente</b> in località Spazzavento inondato col maltempo. «Rfi intervenga in tempi rapidi per sistemare l'opera», sollecita Tomasi che oggi ha scritto sia ai responsabili del progetto che alla Regione Toscana per chiedere garanzie sul ripristino dell'opera.</p>
      <p>Da parte del Comune si evidenza che già nei giorni scorsi, a seguito dei primi allagamenti registrati, i tecnici del Comune di Pistoia avevano effettuato un sopralluogo all'opera di nuova costruzione ancora in carico a Rfi che l'ha progettata e realizzata nell'ambito dei lavori per il raddoppio della rete ferroviaria Pistoia-Lucca. All'indomani di un nuovo allagamento del passaggio, l'amministrazione comunale chiede formalmente a Rfi un intervento di messa in sicurezza. «Davanti a questa<b> situazione vergognosa,</b> che rappresenta un pericolo per le persone, stiamo adottando e adotteremo tutte le misure necessarie affinché chi di dovere intervenga in tempi rapidi - scrive il sindaco - Ribadisco con forza che questo non solo crea disagio a chi abita in quella zona, ma può anche creare seri danni alle persone. I residenti che utilizzano il sottopasso hanno ragione a indignarsi e protestare perché una simile opera pubblica, tra l'altro di nuova costruzione, è inammissibile».</p>
      <p>© Riproduzione riservata</p>
      <related>
        <a href="https://www.lanazione.it/pistoia/cronaca/sottopassaggio-allagato-famiglie-isolate-1.4892478"/>
      </related>
    </article>
  </body>
</html>