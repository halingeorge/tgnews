<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/a-magyar-falu-program-kereteben-12-milliardot-kapott-tobb-kistelepules-1875681/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T15:16:00+00:00"/>
    <meta property="og:title" content="A Magyar falu program keretében 12 milliárdot kapott több kistelepülés"/>
    <meta property="og:description" content="Miniszterelnökség: újabb 12 milliárd a kistelepüléseknek a Magyar falu program keretében."/>
  </head>
  <body>
    <article>
      <h1>A Magyar falu program keretében 12 milliárdot kapott több kistelepülés</h1>
      <address><time datetime="2019-11-18T15:16:00+00:00">18 Nov 2019, 15:16</time> by <a rel="author">MTI</a></address>
      <p>Több mint 1500 kistelepülési pályázat kapott összesen mintegy 12 milliárd forintot a közelmúltban a Magyar falu program öt pályázati kiírása keretében – közölte a modern települések fejlesztéséért felelős kormánybiztos hétfőn Budapesten, sajtótájékoztatón.</p>
      <p>Gyopáros Alpár elmondta: a legfrissebb kiírás eredményeként 278 település falu- és tanyagondnoki hálózatát támogatják új gépjárművek, kisbuszok beszerzésével. A lecserélt működőképes járműveket, összesen 71-et pedig a magyarországi települések felajánlották határon túli magyar közösségeknek, egyházaknak – fűzte hozzá.</p>
      <p>A kormánybiztos jelezte, a falugondnoki hálózatban eddig a 600 főnél kisebb települések kaptak állami támogatást, ez jövőre kiterjed a 800 fő alatti, 2022-től pedig az 1000 fő alatti településekre is, így összesen további 400 kistelepülést érint majd. A korábbi 2,5 milliárd forintos támogatást 4,2 milliárdra emelte a kormány.</p>
      <figure>
        <img src="https://www.vg.hu/wp-content/uploads/2019/04/BFARM20180901008.jpg"/>
        <figcaption>Fotó: MTI/Farkas Melinda</figcaption>
      </figure>
      <p>Gyopáros Alpár elmondta azt is, hogy a napokban hirdettek eredményt a történelmi egyházak által fenntartott temetők, illetve a polgármesteri hivatalok, faluházak felújításának támogatására, amiben több mint 300 település részesült. Egy héttel ezelőtt pedig az önkormányzati fenntartású temetők és az óvodák udvarainak rendbetételére kapott összesen csaknem 5 milliárd forint támogatást mintegy ezer település a Magyar falu program keretében.</p>
      <p>A kormánybiztos hangsúlyozta: a program jól halad, egyszerű az eljárás, gyors a kifizetés, a visszajelzések pozitívak. Idén eddig 14 pályázati kiírás volt, az érintettek 98 százaléka pályázott, összesen több mint 11 000 pályázat érkezett, és 80 százalékuk nyert.</p>
    </article>
  </body>
</html>