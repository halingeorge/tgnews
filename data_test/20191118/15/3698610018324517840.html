<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/gazprom-oficiyno-zaproponuvav-naftogazu-uklasti-noviy-tranzitniy-kontrakt-330035_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T15:15:00+00:00"/>
    <meta property="og:title" content="&quot;Газпром&quot; офіційно запропонував &quot;Нафтогазу&quot; укласти новий транзитний контракт"/>
    <meta property="og:description" content="Його умовою російський монополіст називає відмову України від претензій в міжнародних арбітражах."/>
  </head>
  <body>
    <article>
      <h1>"Газпром" офіційно запропонував "Нафтогазу" укласти новий транзитний контракт</h1>
      <h2>Його умовою російський монополіст називає відмову України від претензій в міжнародних арбітражах.</h2>
      <address>
        <time datetime="2019-11-18T15:15:00+00:00">18 Nov 2019, 15:15</time>
      </address>
      <p>Російський "Газпром" у понеділок, 18 листопада, направив НАК "Нафтогаз України" офіційну пропозицію про <b><a href="https://dt.ua/ECONOMICS/u-naftogazi-vidpovili-putinu-na-yogo-umovi-dlya-tranzitnogo-kontraktu-329768_.html">транзит газу в Європу через газотранспортну систему України</a></b>, пише "<a href="https://www.interfax.ru/world/684578">Інтерфакс</a>".</p>
      <p>Монополіст пропонує українському регулятору продовжити діючий контракт або укласти новий строком на 1 рік з урахуванням прогнозного попиту європейських покупців на газ на 2020 рік.</p>
      <p>При цьому умовою продовження діючого контракту на транзит або укладення нового в "Газпромі" називають відмову України від претензій в міжнародних арбітражах і припинення всіх судових розглядів.</p>
      <p>Також "Газпром" чекає відповіді української сторони щодо готовності безпосередньо закуповувати російський газ з 2020 року.</p>
      <p>Раніше голова правління "Нафтогазу" Андрій Коболєв заявив, що <b><a href="https://dt.ua/ECONOMICS/ukrayina-i-yevropeyski-partneri-pidgotuvalisya-do-rishennya-rf-vidmovitisya-vid-tranzitu-gazu-cherez-ukrayinu-kobolyev-329345_.html">"Газпром", найімовірніше, не підпише новий контракт про транзит російського газу</a></b>. Але Україна і європейські партнери готові до такого розвитку подій і накопичили достатньо запасів газу у сховищах.</p>
      <p><b><a href="https://dt.ua/ECONOMICS/u-bryusseli-vidbulisya-tristoronni-konsultaciyi-schodo-tranzitu-gazu-329031_.html">В Брюсселі 8 листопада відбулися технічні консультації по транзиту російського газу</a></b> в Євросоюз через газотранспортну систему України.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей.</p>
      <p>19 вересня представники "Нафтогазу" і "Газпрому" попередньо <b><a href="https://dt.ua/ECONOMICS/ukrayina-i-rf-domovilisya-pro-noviy-kontrakt-schodo-tranzitu-gazu-324039_.html">домовилися про початок предметних переговорів щодо контракту з транзиту газу з РФ до ЄС через ГТС України</a></b>. Українська сторона передала росіянам дорожню карту анбандлінгу і проекти договорів про транспортування газу через ГТС України і про взаємодію між операторами суміжних газотранспортних систем. Росіяни вперше допустили можливість співпраці з "Нафтогазом" за європейськими правилами з 1 січня 2020 року.</p>
      <p>Раніше керівництво "Газпрому" висловлювало <b><a href="https://dt.ua/ECONOMICS/gazprom-gotoviy-podovzhiti-kontrakti-z-naftogazom-pislya-2019-roku-navit-bez-konsultaciy-300217_.html">готовність без консультацій продовжити договір, укладений у 2009</a></b> році тодішнім прем'єр-міністром України Юлією Тимошенко.</p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>