<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/prejmenovani-mandlovice-na-mandlovku-stalo-nejmene-pul-milionu-83056"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T15:30:00+00:00"/>
    <meta property="og:title" content="Přejmenování mandlovice na mandlovku stálo nejméně půl milionu"/>
    <meta property="og:description" content="Namísto tradičního nápoje s názvem mandlovice prodává hustopečská mandlárna mandlovku. Majitelka mandlárny a propagátorka značky Kateřina Kopová musela mandlovici přejmenovat kvůli nařízení Evropské unie, podle něhož může mít koncovku -ice jen pálenka z příslušné suroviny."/>
  </head>
  <body>
    <article>
      <h1>Přejmenování mandlovice na mandlovku stálo nejméně půl milionu</h1>
      <address><time datetime="2019-11-18T15:30:00+00:00">18 Nov 2019, 15:30</time> by <a rel="author">ČTK, Redakce Seznam</a></address>
      <p>Namísto tradičního nápoje s názvem mandlovice prodává hustopečská mandlárna mandlovku. Majitelka mandlárny a propagátorka značky Kateřina Kopová musela mandlovici přejmenovat kvůli nařízení Evropské unie, podle něhož může mít koncovku -ice jen pálenka z příslušné suroviny.</p>
      <p>Tradiční nápoj z Hustopečí není pálenkou v pravém slova smyslu, jde o unikátní destilát vyrobený z vinného lihu a přírodního mandlového výtažku. Kopová při jeho tvorbě vyšla z původního receptu bývalého správce sadů Rudolfa Poslušného, název i složení si zaregistrovala pod ochrannou známkou.</p>
      <p>Letos v červnu ji však Státní zemědělská a potravinářská inspekce (SZPI) upozornila na to, že pro svůj destilát název mandlovice používat nesmí. Původně měla nápoj přejmenovat a značku přelepit do konce července.</p>
      <h3>Co je destilát</h3>
      <p>Destilát nebo také pálenka je ušlechtilá lihovina, která vzniká destilací zkvašeného rmutu, jenž je připraven z rozdrcených plodů nebo jiných částí rostlin.</p>
      <p>Osobité aroma získává pálenka z ovoce či suroviny, ze kterého byla připravena.</p>
      <p>„Nakonec nám SZPI vyšla vstříc a prodloužila nám lhůtu k nápravě do konce roku. Začali jsme na tom okamžitě pracovat. Kromě vymýšlení nového názvu jsme se hlavně snažili doprodat zásoby, abychom je nemuseli přeznačovat,“ řekla Kopová.</p>
      <p>Zlikvidovat musela asi tisíc lahví připravených na limitovanou edici mandlovice, které měly název mandlovice přímo na lahvi, ne na etiketě. Ztrátu spojenou se změnou značky a přeznačením všech obalů a materiálů odhaduje Kopová na půl milionu.</p>
      <p>Odborníci ovšem upozorňují na to, že původní název mohl být pro spotřebitele matoucí. Zdůrazňují, že nápoj z Hustopečí není skutečná pálenka, jak název napovídal, ale lihovina míchaná za studena, kdy chuť a vůně vzniká přídavkem aromatu, který se dodá do neutrálního lihu.</p>
    </article>
  </body>
</html>