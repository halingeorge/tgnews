<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/gratande-akesson-stalls-ut-i-solvesborg/"/>
    <meta property="og:site_name" content="DN.SE"/>
    <meta property="article:published_time" content="2019-11-18T15:49:43+00:00"/>
    <meta property="og:title" content="Gråtande Åkesson ställs ut i Sölvesborg"/>
    <meta property="og:description" content="”Förbjuden konst” kallar en grupp konstnärer sin utställning i Sölvesborg. Tack vare gräsrotsfinansiering har man köpt annonsplats."/>
  </head>
  <body>
    <article>
      <h1>Gråtande Åkesson ställs ut i Sölvesborg</h1>
      <address><time datetime="2019-11-18T15:49:43+00:00">18 Nov 2019, 15:49</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>”Förbjuden konst” kallar en grupp konstnärer sin utställning i Sölvesborg. Tack vare gräsrotsfinansiering har man köpt annonsplats i kommunen för att visa konstnärernas verk, skriver <a href="http://www.sydostran.se/solvesborg/forbjuden-konst-visas-i-solvesborg/?stopredirect">Sydöstran</a>.</b>
      </p>
      <p>Bakgrunden är kommunledningens beslut tidigare i höst om att kommunen i sina inköp ska prioritera klassisk, tidlös konst framför utmanande samtidskonst, eller ”menskonst” som Rolf Hans Berg (SD), ordförande för fritids- och kulturnämnden i Sölvesborg, förklarade för SVT.</p>
      <p><b>Bakom utställningen står</b> den partipolitiskt obundna organisationen Skiftet som samlat in pengar och nu köpt annonsplats i kommunen för att visa konstnärernas verk, berättar Erik Melin för <a href="http://www.sydostran.se/solvesborg/forbjuden-konst-visas-i-solvesborg/?stopredirect">Sydöstran</a>.</p>
      <figure>
        <img src="https://cached-images.bonnier.news/cms30/UploadedImages/2019/11/18/c4c03f99-390e-470f-b1a8-df3aa5fdf1f7/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Miika Tuomivuos porträtt av Jimmie Åkesson som ett gråtande barn.<cite>Foto: Pressbild/TT</cite></figcaption>
      </figure>
      <p>– Vi valde Sölvesborg, eftersom det är lite av Sverigedemokraternas skyltfönster för hur deras politik är tänkt att fungera nationellt. Men vi har märkt hur det här småbubblar i landet, säger Erik Melin till tidningen.</p>
      <p>Tre av de sammanlagt åtta konstnärerna fick dock veta att deras bilder var för provokativa för att visas på digitala skärmar, däribland Miika Tuomivuo som målat Jimmie Åkesson som ett gråtande barn. Tuomivos målning, liksom Max Gustafssons satiriska seriebild ”Förbuden konst”, har i stället tryckts upp som affischer.</p>
      <p><b>Alfred Appelros, vd på Skärmexpo</b>, säger till Sydöstran att bedömningen om vad som får visas på annonsskärmarna bland annat utgår från vad som är trafiksäkerhet.</p>
      <p>– När det gäller åsiktsannonsering tillåter vi det så länge de inte går emot mänskliga rättigheter eller diskriminerar och så länge man pratar om sina egna åsikter och inte kommenterar andras åsikter direkt i text eller liknande.</p>
      <p>Utställningen pågår till 22 november.</p>
    </article>
  </body>
</html>