<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/karpacz-zabojstwo-w-hotelu-nie-zyje-43-latka,986112.html"/>
    <meta property="og:site_name" content="TVN24"/>
    <meta property="article:published_time" content="2019-11-18T15:30:00+00:00"/>
    <meta property="og:title" content="W hotelu zamordowana została kobieta. &quot;Podejrzany się przyznał, motyw uczuciowy&quot;"/>
    <meta property="og:description" content="Mężczyzna zatrzymany po zabójstwie 43-latki w jednym z hoteli w Karpaczu (Dolnośląskie) usłyszał zarzut zabójstwa. Jak informuje prokuratura, przyznał się do winy. Grozi mu dożywocie."/>
  </head>
  <body>
    <article>
      <h1>W hotelu zamordowana została kobieta. "Podejrzany się przyznał, motyw uczuciowy"</h1>
      <address><time datetime="2019-11-18T15:30:00+00:00">18 Nov 2019, 15:30</time> by <a rel="author">tam/gp</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/0cb2b299-548a-4912-874f-4c088e47963b-480p.mp4"/>
        <figcaption>Zabójstwo 43-latki. Jej zwłoki znaleziono w hotelu<cite>Foto: TVN24 Wrocław | Video: TVN24 Wrocław</cite></figcaption>
      </figure>
      <h3>Mężczyzna zatrzymany po zabójstwie 43-latki w jednym z hoteli w Karpaczu (Dolnośląskie) usłyszał zarzut zabójstwa. Jak informuje prokuratura, przyznał się do winy. Grozi mu dożywocie.</h3>
      <p>W sobotę, około godziny 22.30 w jednym z hoteli znaleziono ciało 43-letniej kobiety. Policjanci nie podawali jednak, czy doszło do zabójstwa, czy śmierć nastąpiła z przyczyn naturalnych. Przyznawali jedynie, że udział osób trzecich nie jest wykluczony.</p>
      <h3>Ciało w hotelu, sprawca uciekł</h3>
      <related>
        <a href="https://www.tvn24.pl/wroclaw,44/pielegniarka-zamordowana-we-wlasnym-mieszkaniu,980367.html"/>
      </related>
      <p>Więcej informacji w niedzielne popołudnie przekazała prokuratura.</p>
      <p>- W sobotę w godzinach wieczornych na terenie hotelu w Karpaczu doszło do zabójstwa kobiety - powiedział Tomasz Czułowski z Prokuratury Okręgowej w Jeleniej Górze. Z informacji RMF FM wynika, że ciało kobiety znajdowało się na balkonie.</p>
      <p>- Sprawca zbiegł z miejsca zdarzenia. W niedzielę został zatrzymany - poinformował tego dnia prokurator.</p>
      <h3>Trwa wyjaśnianie okoliczności</h3>
      <p>43-latek został doprowadzony do policyjnej izby zatrzymań.</p>
      <p>W poniedziałek usłyszał zarzut zabójstwa. - Przyznał się. Składa wyjaśnienia. Zarówno z dotychczasowych ustaleń, jak i wyjaśnień podejrzanego wynika, że motyw zbrodni był motywem uczuciowym - mówił w poniedziałek Czułowski. I dodał, że prokuratorzy - po zakończeniu czynności z 43-letnim podejrzanym - będą wnioskowali do sądu o zastosowanie wobec niego środka zapobiegawczego w postaci trzymiesięcznego aresztu.</p>
      <p>Prokuratura poinformowała też, że mężczyzna po dokonaniu zbrodni wyjechał z Karpacza i został zatrzymany na terenie województwa zachodniopomorskiego. Z tego samego województwa pochodziła ofiara, która w Karpaczu pojawiła się w celach służbowych.</p>
      <p>
        <i>Do zbrodni doszło w Karpaczu:</i>
      </p>
      <figure>
        <a href="http://mapa.targeo.pl/karpacz,mapa_48733169">
          <img src="http://img.targeo.pl/i/cache/mapshot/19/11/17/karpacz_48733169.png"/>
        </a>
      </figure>
      <p>Mapy dostarcza <a href="http://www.targeo.pl/">Targeo.pl</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/brat-zastrzelil-brata-zabojstwo-w-rodzinnym-domu,977647.html"/>
        <a href="https://www.tvn24.pl/wroclaw,44/po-20-latach-przyznala-sie-do-zabojstwa-meza-zwlok-wciaz-nie-odnaleziono,968058.html"/>
      </related>
    </article>
  </body>
</html>