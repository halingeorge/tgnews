<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/tehnologia/125519/i-paypal-lansarei-xoom-kai-stin-ellada"/>
    <meta property="og:site_name" content="Insider"/>
    <meta property="article:published_time" content="2019-11-18T15:00:00+00:00"/>
    <meta property="og:title" content="Λανσάρει το Xoom και στην Ελλάδα η PayPal"/>
    <meta property="og:description" content="Η PayPal ανακοινώνει και στην Ελλάδα το πλήρες λανσάρισμα του Xoom, μιας διεθνούς υπηρεσίας για γρήγορες και ασφαλείς μεταφορές χρημάτων."/>
  </head>
  <body>
    <article>
      <h1>Λανσάρει το Xoom και στην Ελλάδα η PayPal</h1>
      <h2>Η PayPal ανακοινώνει και στην Ελλάδα το πλήρες λανσάρισμα του Xoom, μιας διεθνούς υπηρεσίας για γρήγορες και ασφαλείς μεταφορές χρημάτων.</h2>
      <address>
        <time datetime="2019-11-18T15:00:00+00:00">18 Nov 2019, 15:00</time>
      </address>
      <p>Τη διεθνή υπηρεσία αποστολής εμβασμάτων <b><a href="https://www.xoom.com/">Xoom</a> </b>λάνσαρε σε πάνω από 30 ευρωπαϊκές αγορές η <b>PayPal,</b> τον Ιούλιο 2019. Τώρα, όλες οι σχετικές λειτουργίες είναι πλήρως διαθέσιμες και <b>στους χρήστες που διαμένουν στην Ελλάδα,</b> οι οποίοι είναι πλέον σε θέση να στείλουν άμεσα χρήματα, να εξοφλήσουν λογαριασμούς ή να πιστώσουν χρηματικά ποσά μέσω τηλεφώνου σε τουλάχιστον 130 αγορές παγκοσμίως.</p>
      <p>Το λανσάρισμα του<b> Xoom</b> αποτελεί ένα σημαντικό ορόσημο και συγκαταλέγεται στα εξέχοντα δείγματα της συνεχούς προσπάθειας της PayPal να ανάγει την διακίνηση, τη μεταφορά και τη διαχείριση χρηματικών ποσών σε μία ακόμα πιο άνετη, βολική, ασφαλή, προσβάσιμη και προσιτή διαδικασία.</p>
      <p>Σήμερα, εκτιμάται ότι πάνω από 7 εκατ. Έλληνες ζουν και εργάζονται σε 140 χώρες του εξωτερικού, με τουλάχιστον 1 εκατ. εξ αυτών να έχει επιλέξει ως νέο τόπο κατοικίας ένα από τα ευρωπαϊκά κράτη, όπως η Γερμανία, το Ηνωμένο Βασίλειο, η Γαλλία και η Κύπρος. Παράλληλα, η αξία της διεθνούς αγοράς εμβασμάτων έχει ανέλθει στα 689 δισ. δολάρια, από τα οποία το 1,5 δισ. μεταφέρθηκε από το εξωτερικό προς την Ελλάδα το έτος 2017.</p>
      <p>Μόνο το Ηνωμένο Βασίλειο φιλοξενεί πάνω από 9,3 εκατ. μετανάστες, με σχεδόν 400.000 Έλληνες να ζουν ανάμεσά τους – πολλοί από αυτούς στηρίζουν οικονομικά τις οικογένειές τους στην πατρίδα, καλύπτοντας για παράδειγμα ιατρικές δαπάνες, δίδακτρα, λογαριασμούς για υπηρεσίες κοινής ωφέλειας και λοιπές βασικές και πρακτικές ανάγκες. Αυτό και μόνο επιφέρει αλλαγές στα δεδομένα, καθώς σύμφωνα με την φετινή παγκόσμια έκθεση της UNESCO για την εκπαίδευση, τα διεθνή εμβάσματα έδωσαν ώθηση στην αύξηση των σχετικών δαπανών από νοικοκυριά σε διάφορες χώρες του κόσμου.</p>
      <figure>
        <img src="https://www.insider.gr/sites/default/files/inline-images/Xoom%20paypal.JPG"/>
      </figure>
      <p>Μέχρι πρότινος, η ταχύτητα της μεταφοράς χρημάτων εκτός συνόρων με ασφαλή και αποτελεσματικό τρόπο υπήρξε βραδεία, ωστόσο οι εξελίξεις στην <b>ψηφιακή τεχνολογία</b> – και κυρίως στις κινητές συσκευές – συνεισφέρουν στην σημαντική πλέον μείωση του χρόνου αποστολής. Το λανσάρισμα της υπηρεσίας Xoom επιτρέπει κατά κύριο λόγο σε αγαπημένα πρόσωπα που διαμένουν σε άλλες χώρες, συμπεριλαμβανομένης της Ελλάδας, να λάβουν χρηματικά ποσά σε τραπεζικό λογαριασμό ή προς ανάληψη σε μετρητά εντός σύντομου χρονικού διαστήματος. Οι καταθέσεις σε οποιονδήποτε λογαριασμό σε ευρώ είναι συνήθως διαθέσιμες την επόμενη εργάσιμη ημέρα, ενώ η είσπραξη μετρητών κατόπιν εμβάσματος μπορεί να πραγματοποιηθεί στο τοπικό δίκτυο που περιλαμβάνει προς το παρόν 6 σημεία εξυπηρέτησης MoneyCenter.</p>
      <p>Ο Dan Schulman, CEO και Πρόεδρος της PayPal, αναφέρει: «Ο τρόπος με τον οποίο διαχειριζόμαστε τα χρήματά μας έχει αλλάξει δραματικά τα τελευταία χρόνια. Έχει παρελθεί ανεπιστρεπτί η εποχή κατά την οποία η μοναδική μας επιλογή για αποστολή χρημάτων στο εξωτερικό απαιτούσε πολύωρη αναμονή στην ουρά ενός ταμείου. Ακόμα και εν έτει 2019, η λήψη χρημάτων από ευρωπαϊκά κράτη εξακολουθεί να αποτελεί μια χρονοβόρα διαδικασία.</p>
      <figure>
        <img src="https://www.insider.gr/sites/default/files/inline-images/Xoom%20Paypal%202.JPG"/>
      </figure>
      <p>Γνωρίζουμε καλά πόσο ζωτικής σημασίας στην καθημερινότητα εκατομμυρίων ανθρώπων είναι η δυνατότητα άμεσης μεταφοράς εμβασμάτων και πόσο αναγκαίο είναι τα ποσά αυτά να φτάνουν χωρίς καθυστέρηση και με μεγαλύτερη ασφάλεια στον παραλήπτη τους, ώστε να μπορούν να χρησιμοποιηθούν για πράγματα που όντως αξίζουν. Με το Xoom, οποιοσδήποτε με ένα smartphone σε λεωφορείο στο Λονδίνο, το Παρίσι ή το Βερολίνο μπορεί να στείλει χρηματικά ποσά που θα είναι διαθέσιμα εντός ολίγων λεπτών στην Αθήνα, το Μουμπάι ή το Ναϊρόμπι, προκειμένου να συνδράμει στην αντιμετώπιση ενός έκτακτου ιατρικού περιστατικού ενός συγγενικού προσώπου ή για άλλες επείγουσες ανάγκες οικονομικής φύσης». Ένας γρήγορος, βολικός και ασφαλής τρόπος για να ενισχύσετε οικονομικά φίλους και συγγενείς στο εξωτερικό</p>
      <p>Οι πελάτες του Xoom μπορούν να στείλουν έως και 25.000 ευρώ σε μία και μόνο συναλλαγή. Η δημιουργία ενός λογαριασμού Xoom απαιτεί ελάχιστα απλά βήματα μέσω της εφαρμογής Xoom iOS ή Android ή του ιστότοπου Xoom.com. Οι υφιστάμενοι πελάτες της PayPal δύνανται να χρησιμοποιήσουν τον ήδη ενεργό λογαριασμό τους για να έχουν πρόσβαση στις υπηρεσίες της Xoom, καθιστώντας ακόμη πιο γρήγορη και εύκολη την αποστολή χρημάτων στο εξωτερικό.</p>
      <p>Οι πελάτες της PayPal μπορούν εξίσου να χρησιμοποιήσουν τους τραπεζικούς λογαριασμούς τους που είναι συνδεδεμένοι με το PayPal account προκειμένου να μεταφέρουν κεφάλαια, εκτός από τις χρεωστικές και πιστωτικές κάρτες που διατίθενται μέσω Xoom. Ανάλογα με την εκάστοτε χώρα, οι χρήστες έχουν την ευελιξία να επιλέξουν από τις ακόλουθες δυνατότητες: να καταθέσουν χρήματα σε τραπεζικό λογαριασμό, να στείλουν μετρητά για παραλαβή από σημείο εξυπηρέτησης ή να παραδώσουν χρηματικά ποσά απευθείας στην πόρτα του παραλήπτη. Οι χρήστες του Xoom μπορούν να παρακολουθούν εύκολα και γρήγορα τις μεταφορές και να ενημερώνονται για τις αντίστοιχες συναλλαγές με ένα κλικ μέσω γραπτών μηνυμάτων και ειδοποιήσεων με email ή απευθείας από την mobile εφαρμογή και την αντίστοιχη ιστοσελίδα.</p>
      <p>Όσοι αποστέλλουν εμβάσματα στο εξωτερικό και χρειάζονται βοήθεια, το τμήμα εξυπηρέτησης πελατών απαντά στις ερωτήσεις τους στις ακόλουθες γλώσσες: αγγλική, γαλλική, ισπανική, ιταλική, γερμανική, φιλιππινέζικη και αραβική.</p>
      <p>Το Xoom συμπράττει με μεγάλες τράπεζες και λοιπούς συνεργάτες σε όλο τον κόσμο για να παρέχει ταχείες και ασφαλέστερες μεταφορές χρημάτων σε βασικές αγορές εμβασμάτων, όπως η Ινδία, το Πακιστάν, η Νιγηρία, η Κένυα, η Πολωνία και η Κίνα, καθώς και σε άλλες χώρες της Ευρώπης, της Ασίας, της Βόρειας και Νότιας Αμερικής και της Αφρικής.</p>
      <p>Για να στείλετε χρήματα στο εξωτερικό με το Xoom, ακολουθώντας λίγα μόλις απλά βήματα, κατεβάστε το mobile app Xoom σε Android και iOS ή επισκεφθείτε τον ιστότοπο <a href="https://www.xoom.com/">Xoom.com </a>και δημιουργήστε εύκολα έναν νέο λογαριασμό ή αλλιώς κάντε log-in μέσω ενός PayPal account.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/tehnologia/125415/pyra-tis-wsj-kata-tis-google-allazei-toys-algorithmoys-gia-na-eynoei"/>
        <a href="https://www.insider.gr/epiheiriseis/tehnologia/125363/ayta-einai-ta-exypna-gyalia-poy-tha-antikatastisoyn-ta-kinita"/>
        <a href="https://www.insider.gr/tehnologia/diethni/125355/posa-bgazoyn-oi-influencers-o-timokatalogos-gia-mia-fotografia"/>
      </related>
    </article>
  </body>
</html>