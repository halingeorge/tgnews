<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/spravi-maydanu-razumkov-vidpoviv-na-prohannya-sklikati-pozachergovu-sesiyu-radi-novini-ukrajini-50054235.html"/>
    <meta property="og:site_name" content="НВ"/>
    <meta property="article:published_time" content="2019-11-18T15:44:00+00:00"/>
    <meta property="og:title" content="Разумков відповів на прохання адвокатів у справах Майдану скликати позачергову сесію Ради"/>
    <meta property="og:description" content="Голова Верховної Ради Дмитро Разумков вважає нереалістичним скликання позачергової сесії парламенту на вимогу адвокатів сімей Небесної сотні."/>
  </head>
  <body>
    <article>
      <h1>Разумков відповів на прохання адвокатів у справах Майдану скликати позачергову сесію Ради</h1>
      <h2>Голова Верховної Ради Дмитро Разумков вважає нереалістичним скликання позачергової сесії парламенту на вимогу адвокатів сімей Небесної сотні.</h2>
      <address>
        <time datetime="2019-11-18T15:44:00+00:00">18 Nov 2019, 15:44</time>
      </address>
      <p>Захисники вимагають терміново прийняти закон про Державне бюро розслідувань, щоб слідство у справах Майдану не було призупинено на час передачі всіх матеріалів кримінальних справ з Генпрокуратури до ДБР.</p>
      <p>«Сьогодні зібрати позачергову сесію буде досить важко, тому що народні депутати зараз працюють в округах. Наступний тиждень - це робота в комітетах... Тому я думаю, що це важко зробити», - цитує агентство <a href="https://interfax.com.ua/">Інтерфакс-Україна</a> заяву Разумкова.</p>
      <p>Він допустив, що Рада може розглянути законопроект і прийняти в цілому в перший робочий день. Депутати зможуть повернутися до цього питання на пленарному тижні 3-6 грудня.</p>
      <p>Нагадаємо, адвокатська дорадча група, що об'єднує адвокатів сімей Небесної сотні, <a href="https://nv.ua/ukr/ukraine/politics/rozsliduvannya-sprav-maydanu-advokati-rodin-nebesnoji-sotni-pozachergova-sesiya-vr-novini-ukrajini-50053995.html">закликала скликати позачергову сесію парламенту,</a> щоб продовжити слідство у справах Майдану.</p>
      <p>Їхня стурбованість пов'язана з тим, що Верховна Рада провалила голосування за необхідні поправки в закон про ДБР, які б дозволили <a href="https://nv.ua/ukr/ukraine/events/slidstvo-u-spravah-maydanu-zupinyayetsya-novini-ukrajini-50053983.html">продовжити розслідування злочинів проти Майдану</a>.</p>
    </article>
  </body>
</html>