<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/xiaomi-app-rapide-bloccata-dal-google-play-protect-per-motivi-di-privacy/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T15:29:00+00:00"/>
    <meta property="og:title" content="Xiaomi App Rapide bloccata dal Google Play Protect per motivi di privacy | MobileLabs"/>
    <meta property="og:description" content="In seguito a un aggiornamento, App Rapide di Xiaomi è stata bloccata dal Play Protect di Google a causa di potenziali problemi relativi alla privacy e alla sicurezza degli utenti. Avrebbe accesso a dati sensibili."/>
  </head>
  <body>
    <article>
      <h1>Xiaomi App Rapide bloccata dal Google Play Protect per motivi di privacy | MobileLabs</h1>
      <address>
        <time datetime="2019-11-18T15:29:00+00:00">18 Nov 2019, 15:29</time>
      </address>
      <p>Come tutti ben sappiamo, gli smartphone Xiaomi arrivano con un’importante personalizzazione dell’interfaccia utente chiamata MIUI (fatta eccezione per i dispositivi Android One come <a href="https://toms.it/pwNum">Mi A3</a>). Non abbiamo, dunque, una versione pulita di Android ma una personalizzata con tanto di applicazioni preinstallate. Tra queste c’è <b>App Rapide</b> che – in seguito a un recente aggiornamento – è stata bloccata dal Play Protect di Google a causa di potenziali <b>problemi relativi alla privacy e alla sicurezza degli utenti</b>.</p>
      <p>In rete, alcuni utenti riferiscono di aver ricevuto una notifica dallo strumento di protezione di Big-G che recita “<i>questa applicazione può raccogliere dati che potrebbero essere usati per tracciarti</i>”. L’app non è disponibile sul Play Store, ma il <b>Play Protect ha il compito di verificare tutte le applicazioni</b> che vengono installate sui dispositivi Android anche se provenienti da terze parti.</p>
      <figure>
        <iframe data-src="https://twitter.com/vyas_yalamudi/status/1194862987581878272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per il momento, non si conoscono precisamente i motivi per cui App Rapide è stata identificata come potenzialmente pericolosa per la privacy degli utenti. Tuttavia, come sottolineato anche da <a href="https://piunikaweb.com/2019/11/15/google-flagging-quick-apps-on-poco-f1-other-xiaomi-phones/">PinuikaWeb</a>, <a href="https://medium.com/@gags.gk/reverse-engineering-quick-apps-from-xiaomi-a1c9131ae0b7">un rapporto di qualche mese fa</a> ha mostrato come l’applicazione di Xiaomi abbia più di 55 autorizzazioni che gli consentono di raccogliere tutta una serie di informazioni importanti. Secondo la fonte, l’app avrebbe <b>accesso anche al numero IMEI, ai dati della SIM</b>, alle credenziali dell’utente e sarebbe in grado addirittura di installare altre applicazioni senza inviare nessuna notifica e di registrare audio e video.</p>
      <p>L’autore del rapporto considera App Rapide “<i>altamente vulnerabile ad alcuni attacchi e che può essere utilizzata per attaccare altre app presenti sullo smartphone</i>”. I dati raccolti sarebbero poi utilizzati per mostrare agli utenti annunci mirati. <b>L’applicazione comunque non hai mai incontrato l’opposizione del Google Play Protect.</b> È probabile dunque che il recente aggiornamento abbia introdotto qualche modifica che ha destato sospetti. La situazione potrebbe rientrare con un nuovo update che ripristini il tutto. Per il momento, <b>non ci sono dichiarazioni ufficiali da parte di Xiaomi.</b></p>
      <blockquote>Xiaomi Mi 9T è disponibile all’acquisto su Amazon a meno di 300 euro. Lo trovate a <a href="https://toms.it/M7pac">questo link. </a></blockquote>
    </article>
  </body>
</html>