<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_u_spivpratsi_z_yebrr_mozhut_vysadyty_1_mln_zelenyh_nasadzhen_331018.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T15:16:00+00:00"/>
    <meta property="og:title" content="У Львові у співпраці з ЄБРР можуть висадити 1 млн зелених насаджень"/>
    <meta property="og:description" content="У Львові у співпраці з ЄБРР можуть висадити 1 млн зелених насаджень. Про це розповів міський голова Львова Андрій Садовий під час зустрічі зі студентами, які пройшли стажування в мерії в рамках програми &quot;Перший кар’єрний крок&quot;, - інформують у прес-службі ЛМР."/>
  </head>
  <body>
    <article>
      <h1>У Львові у співпраці з ЄБРР можуть висадити 1 млн зелених насаджень</h1>
      <h2>У Львові у співпраці з ЄБРР можуть висадити 1 млн зелених насаджень. Про це розповів міський голова Львова Андрій Садовий під час зустрічі зі студентами, які пройшли стажування в мерії в рамках програми "Перший кар’єрний крок", - інформують у прес-службі ЛМР.</h2>
      <address>
        <time datetime="2019-11-18T15:16:00+00:00">18 Nov 2019, 15:16</time>
      </address>
      <figure>
        <img src="https://galinfo.com.ua/media/gallery/intxt/a/n/andriy_sadoviy_lmr_lviv_mer.jpg"/>
        <figcaption>Андрій Садовий. Фото Олена Ляхович</figcaption>
      </figure>
      <p>Також мер розповів про результати робочої поїздки у Великобританію.</p>
      <p>ʺНаші студенти дуже круті, вони найкращі. Особливо радію, коли отримую повідомлення, що хтось отримав серйозні премії. Наші діти отримали в Сінгапурі серйозні нагороди. Коли вони приїдуть, буду просити їх на каву, щоб поспілкуватися.</p>
      <p>Мені часто доводиться презентувати Львів на різних форумах. Я повернувся вночі, їздив в місто Рочдейл, яке з 1993 року є містом-партнером Львова. Мав зустрічі в Лондоні, в Європейському банку реконструкції та розвитку. Ми є найбільшим партнером банку серед усіх міст в Україні, дуже багато великих проектів ми маємо в реалізації і ще запланували. Один з проектів, який ми зараз з банком проговорюємо — це за період 2020−21 років висадити у Львові додатково 1 млн дерев. Ми претендуємо, щоб приймати у 2021 році Світовий форум ЄБРР. Вони таку нашу пропозицію зараз розглядають.</p>
      <p>Також два дні я провів у товаристві Сенцова. Він отримав в Лондоні премію Магніцького — це дуже престижна премія.</p>
      <p>Наступний рік, до речі, у Львові ми номінуємо роком культури. Ми хочемо додатково скерувати 116 млн грн на різні цікаві проекти. Якщо хтось з вас має якісь цікаві ідеї в культурі, то ви можете їх подавати і ми разом з вами будемо це реалізовувати. Ми це проговорювали з новим студентським мером сьогодні.</p>
      <p>Ми також на 2021 рік запланували великий форум ЄБРР. Також буде ще декілька великих івентів світового масштабу. Також хочемо претендувати на Олімпіаду 2030 рокуʺ, — прокоментував міський голова Львова Андрій Садовий.</p>
      <p>Нагадаємо, як писало Гал-інфо, Львів змагатиметься за право приймати щорічні <a href="https://galinfo.com.ua/news/lviv_zmagatymetsya_za_pravo_pryymaty_shchorichni_zagalni_zbory_yebrr_330037.html">загальні збори ЄБРР</a>.</p>
    </article>
  </body>
</html>