<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082011-prezident-pdpisav-zakon-scho-zaboronyaye-perevoziti-dtey-bez-avtokrsel-yakiy-shtraf-zagrozhuye-vodyam.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-18T15:28:00+00:00"/>
    <meta property="og:title" content="Президент підписав закон, що забороняє перевозити дітей без автокрісел: який штраф загрожує водіям"/>
    <meta property="og:description" content="  Чому автокрісло може врятувати дитині життя і чи готові кременчуцькі таксисти до законодавчих змін читайте далі Президент України Володимир Зеленський підписав закон, який забороняє"/>
  </head>
  <body>
    <article>
      <h1>Президент підписав закон, що забороняє перевозити дітей без автокрісел: який штраф загрожує водіям</h1>
      <address><time datetime="2019-11-18T15:28:00+00:00">18 Nov 2019, 15:28</time> by <a rel="author">Євгенія Каблучка</a></address>
      <figure>
        <img src="https://www.telegraf.in.ua/uploads/posts/2019-11/1574078037_rear-facing-car-seat_result.jpg"/>
      </figure>
      <p>
        <b>Чому автокрісло може врятувати дитині життя і чи готові кременчуцькі таксисти до законодавчих змін читайте далі</b>
      </p>
      <p>Президент України Володимир Зеленський підписав закон, який забороняє перевозити дітей у машині без спеціальних автокрісел. Про це йдеться на сайті президента.  Закон набирає чинності з дня, наступного за днем його опублікування.</p>
      <p>Мова йде про дітей, зріст яких менше 145 сантиметрів або вони не досягли 12-річного віку. Возити маленьких пасажирів треба в автокріслі, яке варто пристебнути до автомобіля традиційними ременями безпеки.</p>
      <h3>Який штраф?</h3>
      <p>До відповідних законодавчих змін перевезення дітей, які не «вписуються» у вікові та параметри по зросту, заборонялося, але не каралося. Після ухвалення закону водій, котрий перевозитиме дітей не в автокріслі, спершу заплатить 510 гривень. Якщо на такому ж порушенні зловлять вдруге протягом року, то штраф зросте до 850 гривень. Ці норми внесли до статті 121 Кодексу України про адміністративні правопорушення. Зазначимо, що патрульні складатимуть постанову, а не протокол, який ще має розглянути суд.</p>
      <p>Закон набирає чинності з дня, наступного за днем його опублікування.</p>
      <h3>Чому перевозити дитину саме у автокріслі важливо?</h3>
      <p>У пояснювальній записці до закону розтлумачують, чому у випадку ДТП маленький пасажир в автокріслі у меншій ймовірності травмується.</p>
      <p>Так, випробування на безпечність демонструють: звичайні автомобільні сидіння і паски безпеки не гарантують захисту пасажира, зріст якого менше 135 сантиметрів. При фронтальному ударі дитина легко вислизає з-під паска, виготовленого під габарити дорослого пасажира. Правильно встановлені дитячі автомобільні крісла є найдієвішим засобом пасивної безпеки для дитини. За даними Всесвітньої організації охорони здоров’я (ВООЗ), правильно встановлені дитячі автомобільні крісла зменшують ймовірність смерті немовлят приблизно на 70%, і на 54-80% дітей.</p>
      <figure>
        <iframe src="https://www.youtube.com/embed/nRqK_IQkuT8" width="640" height="360" data-service="Youtube" scrolling="no"/>
      </figure>
      <p>
        <i>У цьому відеоролику видно, як манекен дитини вислизає з-під маска безпеки. Також тут порівнюють наслідки аварії, коли дитина не пристебнута і коли перебуває в автокріслі</i>
      </p>
      <figure>
        <iframe src="https://www.youtube.com/embed/XCEzf4k5F94" width="640" height="360" data-service="Youtube" scrolling="no"/>
      </figure>
      <p>
        <i>Це відео показує можливий розвиток подій під час удару збоку</i>
      </p>
      <p>Водночас, в Україні власники автівок використовують дитячі крісла лише для 12% дітей віком до 6 років, та майже ніколи для старших дітей. Про це свідчать результати всеукраїнського опитування, проведеного дослідницькою компанією «Ipsos» в рамках проєкту «Модернізація та підвищення безпеки дорожньої мережі в Україні» влітку 2016 року.</p>
      <p>Тим часом закордоном рівень дотримання безпеки під час перевезення дітей є значно вищим. Наприклад, у Німеччині рівень користування дитячими кріслами становить 99%, у Чехії – 96%, в Естонії – 96%, у Польщі – 93%. Натомість, порушник у Німеччині має заплатити штраф у розмірі 60 євро, у Чехії – 78 євро, в Естонії – до 400 євро, у Польщі – 35 євро.</p>
      <h3>Чи можливо у Кременчуці замовити таксі з дитячим автокріслом</h3>
      <p>Щоб перевірити, чи готові кременчуцькі таксисти до можливих штрафів, автор зателефонував до чотирьох диспетчерських служб. Запитали, чи можна замовити машину з дитячим автокріслом. Лише в одній службі позитивно відповіли на це питання.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a> Источник фото: mioby.ru Источник видео: www.youtube.com</p>
    </article>
  </body>
</html>