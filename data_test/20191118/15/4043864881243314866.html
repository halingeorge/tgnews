<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232331/"/>
    <meta property="og:site_name" content="Українська правда"/>
    <meta property="article:published_time" content="2019-11-18T15:26:00+00:00"/>
    <meta property="og:title" content="Путін обговорив з Макроном Україну"/>
    <meta property="og:description" content="Президент Франції Еммануель Макрон і президент Росії Володимир Путін у телефонній розмові обговорили заплановану в Парижі зустріч в “нормандському форматі”."/>
  </head>
  <body>
    <article>
      <h1>Путін обговорив з Макроном Україну</h1>
      <address>
        <time datetime="2019-11-18T15:26:00+00:00">18 Nov 2019, 15:26</time>
      </address>
      <p>Президент Франції Еммануель Макрон і президент Росії Володимир Путін у телефонній розмові обговорили заплановану в Парижі зустріч в "нормандському форматі".</p>
      <p><b>Джерело:</b> <a href="http://kremlin.ru/events/president/news/62063?fbclid=IwAR3C7cm3u4LM45dJdQSUl2pI-HZ13oUuPKF56mBd8F-Vj-TwAO0uJM0NkoQ">пресслужба</a> Путіна 18 листопада</p>
      <p><b>Дослівно:</b> "Основну увагу приділено ситуації на Україні - з урахуванням підготовки до запланованого на 9 грудня в Парижі саміту в "нормандському форматі". З обох сторін підкреслено, що проведення такої зустрічі має реально сприяти якнайшвидшій та повної реалізації Мінських угод.</p>
      <p>У цьому контексті наголошено на необхідності виконання Києвом зобов'язань по політичним аспектам внутрішньоукраїнського врегулювання. Перш за все мова йде про вступ в силу закону про особливий статус Донбасу".</p>
      <p><b>Деталі: </b>Путін також розповів Макрону про те, що 18 листопада в акваторії Чорного моря <a href="https://www.pravda.com.ua/news/2019/11/18/7232285/">Росія передала Україні</a> три військові кораблі, які в листопаді 2018 року затримала ФСБ РФ.</p>
      <p>Також вони обговорили конфлікт у Сирії, торкнулися деяких "актуальних питання російсько-французького діалогу.</p>
      <p>Відзначається, що Путін і Макрон досягнули домовленості щодо продовження контактів у різних форматах.</p>
      <p>Повідомляється, що ініціатором телефонної розмови був Макрон.</p>
      <p><b>Що було раніше: </b>15 листопада стало відомо, що зустріч лідерів країн "нормандської четвірки" відбудеться <a href="https://www.pravda.com.ua/news/2019/11/15/7232102/">9 грудня 2019 року в Парижі</a>.</p>
      <p>Того ж дня відбулася телефонна розмова <a href="https://www.pravda.com.ua/news/2019/11/15/7232131/">Макрона і президента України</a> Володимира Зеленського. </p>
      <p>Макрон і Зеленський обговорювали проведення саміту в "нормандському форматі", який відбудеться <a href="https://www.eurointegration.com.ua/news/2019/11/15/7103104/">9 грудня</a> в Парижі.</p>
      <p>Остання "нормандська зустріч" пройшла у жовтні 2016 року.</p>
      <p>
        <b>Нагадаємо: </b>
      </p>
      <ul>
        <li>14 листопада міністр закордонних справ <a href="https://www.pravda.com.ua/news/2019/11/14/7231952/">Вадим Пристайко</a> заявив, що Україна може вийти з мінських угод, якщо зустріч у нормандському форматі виявиться безрезультативною, але ціною можуть стати міжнародні санкції проти Росії.</li>
        <li>Раніше у Кремлі заявляли, що підготовка до саміту "нормандської четвірки "<a href="https://www.pravda.com.ua/rus/news/2019/10/22/7229751/">неможлива</a>" через нові підходи і запити однієї зі сторін". </li>
        <li>При цьому 3 листопада Пєсков заявив, що Путін зацікавлений у проведенні зустрічі з лідерами ФРН, Франції та України у "нормандському форматі" за умови <a href="https://www.pravda.com.ua/news/2019/11/3/7230877/">термінової необхідності</a>.</li>
        <li>Росія блокувала зустріч лідерів країн "нормандської четвірки", за результатами якої сторони можуть підписати комюніке і прийняти важливі для досягнення миру на Донбасі рішення. Українська сторона виконала всі висунуті умови для зустрічі глав країн "Нормандського формату".</li>
        <li>Пристайко розповів, що Україна, Франція і Німеччина дійшли згоди щодо дати зустрічі в Нормадському форматі, але <a href="https://www.pravda.com.ua/news/2019/11/14/7231928/">Росія гальмує процес</a>.</li>
        <li>На засіданні Тристоронньої контактної групи в Мінську 15 жовтня українська сторона підкреслила, що для виконання Мінських угод необхідний, зокрема, <a href="https://www.pravda.com.ua/news/2019/10/15/7229131/">розпуск квазіугрупувань "ЛДНР"</a>.</li>
        <li>Вимога України про розпуск злочинних угруповань <a href="https://www.pravda.com.ua/news/2019/10/16/7229199/">стала несподіванкою</a> для адміністрації Путіна.</li>
        <li>29 жовтня голова МЗС України заявив, що процес розведення сил і засобів у Золотому <a href="https://www.pravda.com.ua/news/2019/10/29/7230368/">стартував</a>, а 9 листопада розпочалося розведення у Петрівському. До цього розведення відбулося у Станиці Луганській.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/18/7232322/"/>
        <a href="https://www.pravda.com.ua/news/2019/11/18/7232284/"/>
        <a href="https://www.pravda.com.ua/news/2019/11/17/7232215/"/>
      </related>
    </article>
  </body>
</html>