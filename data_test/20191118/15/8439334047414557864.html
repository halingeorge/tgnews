<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/neo-aima-ston-eruthro-stauro-tou-rethumnou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T15:42:00+00:00"/>
    <meta property="og:title" content="«Νέο αίμα» στον Ερυθρό Σταυρό του Ρεθύμνου"/>
    <meta property="og:description" content="ΕΔΩΣΑΝ ΟΡΚΟ 74 ΝΕΟΙ ΕΘΕΛΟΝΤΕΣ ΤΟ ΣΑΒΒΑΤΟ"/>
  </head>
  <body>
    <article>
      <h1>«Νέο αίμα» στον Ερυθρό Σταυρό του Ρεθύμνου</h1>
      <address>
        <time datetime="2019-11-18T15:42:00+00:00">18 Nov 2019, 15:42</time>
      </address>
      <p>
        <b>ΕΔΩΣΑΝ ΟΡΚΟ 74 ΝΕΟΙ ΕΘΕΛΟΝΤΕΣ ΤΟ ΣΑΒΒΑΤΟ</b>
      </p>
      <p>Με ιδιαίτερη λαμπρότητα πραγματοποιήθηκε το Σάββατο η τελετή απονομής πτυχίων και προαγωγών σε Εθελοντές του Τομέα Νοσηλευτικής και του Τομέα Σαμαρειτών, Διασωστών και Ναυαγοσωστών του Ελληνικού Ερυθρού Σταυρού.</p>
      <p>Ο Πρόεδρος του Περιφερειακού Τμήματος Ε.Ε.Σ. Ρεθύμνου, κος <b>Εμμανουήλ Ραπτάκης</b> άνοιξε την εκδήλωση, που πραγματοποιήθηκε στην κατάμεστη αίθουσα «Παντελής Πρεβελάκης» στο Ωδείο, τονίζοντας τη σπουδαιότητα της ημέρας.</p>
      <p>Την εκδήλωση τίμησε με την παρουσία του ο Πρόεδρος του Κ.Δ.Σ. του Ε.Ε.Σ., Dr.   <b>Αντώνιος Αυγερινός</b>, ο οποίος αφού καλωσόρισε στην «οικογένεια» του Οργανισμού τους νέους εθελοντές και τους ευχήθηκε καλή δύναμη στο έργο και τις δράσεις τους, μίλησε για το σημαντικό έργο που επιτελεί το Τμήμα Ρεθύμνου, στο νησί της Κρήτης.</p>
      <p>Στην εκδήλωση παρευρέθηκαν μέλη του Κ.Δ.Σ., Πρόεδροι Περιφερειακών Συμβουλίων, καθώς και η Τομεάρχης Νοσηλευτικής κα <b>Παρασκευή Φ</b>ελέκη, ο Τομεάρχης Εθελοντισμού κος <b>Σταμάτης</b> <b>Λούρμπας</b> και η Διευθύντρια Περιφερειακών Τμημάτων Νοσηλευτικής κα <b>Δέσποινα Φιλλιπιδάκη</b>.</p>
      <p><i>«Βρίσκομαι στο Ρέθυμνου, διότι είναι μία ιδιαίτερη, χαρούμενη, ευτυχής για μας εκδήλωση. Και τούτο διότι στην μεγάλη οικογένεια του Ελληνικού Ερυθρού Σταυρού υποδεχόμαστε τους νέους εθελοντές μας, Νοσηλευτικής και Σαμαρειτών Ναυαγοσωστών Διασωστών. Αυτό το οποίο θέλω να τονίσω είναι ότι εδώ στο τμήμα Ρεθύμνου γίνεται μία θαυμάσια δουλειά που οφείλεται στον Πρόεδρο και στο Διοικητικό Συμβούλιο και τιμά τον Ελληνικό Ερυθρό Σταυρό. Και τούτο διότι από 1η Απριλίου 2019, μετά από τις εκλογές που έγιναν για πρώτη φορά με καθαρά δημοκρατικές διαδικασίες σε πανελλήνια κλίμακα, εξελέγη το πρώτοι αιρετό κεντρικό Διοικητικό Συμβούλιο. Απώτερος στόχος και σκοπός είναι να δημιουργήσουμε ένα νέο καινοτόμο, κοινωνικό, αλληλέγγυο προφίλ του Ελληνικού Ερυθρού Σταυρού, το οποίο πραγματικά θέλουμε να εδράζεται σε μία μεγάλη αγαθοεργό δυναμική, σε ένα ευρύ πλαίσιο κοινωφελών δραστηριοτήτων με στόχο και σκοπό την ενίσχυση της κοινωνικής συνοχής και κοινωνικής αλληλεγγύης, την ενδυνάμωση του εθελοντικού πνεύματος, που χρειάζεται σήμερα στην χώρα μας όσο ποτέ άλλοτε και στην ευαισθητοποίηση της κοινωνίας των πολιτών σε φαινόμενα περιθωριοποίησης ορισμένων ευάλωτων κοινωνικών ομάδων, το οποίο υποσχόμαστε ότι θα κάνουμε πράξη. Από δω λοιπόν από το Ρέθυμνο στέλνουμε ένα μήνυμα αφύπνισης των υγιών δυνάμεων του Ελληνικού Ερυθρού Σταυρού να συστρατευθούν μαζί μας, να συμπορευθούμε, ώστε να δημιουργήσουμε το νέο Ελληνικό Ερυθρό Σταυρό που ζητά από εμάς ο ελληνικός λαός»,</i> τόνισε ο πρόεδρος του Ελληνικού Ερυθρού Σταυρού, Αντώνης Αυγερινός.</p>
      <p>Από την πλευρά του, ο <b>Μανόλης Ραπτάκης, </b>πρόεδρος Περιφερειακού Τμήματος Ρεθύμνου Ελληνικού Ερυθρού Σταυρού, σημείωσε πως συνολικά έδωσαν υπόσχεση 74 νέοι Ερυθροσταυρίτες και δεν έκρυψε τη χαρά του για το «νέο αίμα» στο σώμα.</p>
      <p>
        <i>«Σήμερα είναι μία ιδιαίτερη ημέρα χαράς και γιορτής για τον Ελληνικό Ερυθρό Σταυρό και το παράρτημα του Ρεθύμνου. Δίνουν υπόσχεση εθελοντή οι νέοι μας εθελοντές, της Νοσηλευτικής και του Σώματος Εθελοντών Σαμαρειτών Διασωστών και Ναυαγοσωστών του Ελληνικού Ερυθρού Σταυρού. Αυτό μας δίνει ιδιαίτερη χαρά διότι ο αριθμός των μελών μας πολλαπλασιάζεται και έτσι θα μπορούμε να είμαστε πολύ πιο αποδοτικοί στην τοπική κοινωνία.</i>
      </p>
      <p><i>Σήμερα θα δώσουν υπόσχεση 74 άνθρωποι, 21 από την Νοσηλευτική και 54 από τους Σαμαρείτες και πρέπει να τονίσω ότι φέτος είναι η πρώτη χρονιά που ετοιμάζονται όλα τα σώματα με νέες εγγραφές και αυτή την στιγμή ξεκινούν σχολές περίπου 150 εθελοντές. Αυτό για το μέγεθος της πόλης του Ρεθύμνου είναι πολύ σημαντικό και αυτό οφείλεται τόσο στην καλή δουλειά που φαίνεται ότι γίνεται σε τοπικό επίπεδο, αλλά και στην καλή δουλειά που γίνεται από το νέο Διοικητικό Συμβούλιο και τον Πρόεδρο του Ελληνικού Ερυθρού Σταυρού», </i>σημείωσε.</p>
      <p>Η «δύναμη» του Ρεθύμνου είναι 350 μέλη, ενώ οι ενεργοί εθελοντές και από τα δύο Σώματα είναι περίπου 150.</p>
      <p>
        <b>Η ΕΚΠΑΙΔΕΥΣΗ</b>
      </p>
      <p>Σε ό,τι αφορά την εκπαίδευση, ο κ. Ραπτάκης ξεκαθάρισε πως «σε κάθε σώμα είναι διαφορετική η εκπαίδευση, δηλαδή, διαφορετικού χρόνου διότι οι ανάγκες που απαιτούνται είναι διαφορετικές. Στους Σαμαρείτες είναι περίπου 18 μήνες με 500 ώρες εκπαίδευση, στη Νοσηλευτική είναι μικρότερης διάρκειας, αλλά είναι περισσότερες ώρες εκπαίδευσης σε νοσοκομείο διότι εκεί είναι η αρμοδιότητά τους, ενώ η Κοινωνική Πρόνοια έχει επίσης ένα σύντομο πρόγραμμα στην αρχή μέσα σε αίθουσα, αλλά μετά απευθύνεται σε όλες τις κοινωνικές δομές. Και υπάρχει και η Νεότητα (το τελευταίο σώμα), το οποίο δεν έχει καθορισμένο αριθμό ωρών, γίνεται σε βάθος χρόνου και αντιλαμβάνεστε ότι για μας η Νεότητα είναι το σπουδαιότερο κομμάτι, διότι το μέλλον μας -και εκεί πραγματικά πρέπει να αναπτυχθεί η ιδέα του Ερυθροσταυρισμού στην σωστή του βάση- Ερυθροσταυρίτης σημαίνει εθελοντής, σημαίνει παροχή βοήθειας, σημάνει ένα άλλο επίπεδο ποιότητας ανθρώπου και αυτό για μας είναι πολύ σημαντικό και το ξεκινάμε φέτος στο Ρέθυμνο».</p>
      <p>Τι είναι η Νεότητα; Ο κ. Ραπτάκης σημειώνει: <i>«Ο Ερυθρός Σταυρός έχει διάφορα σώματα, ένα από τα σώματα είναι η Νεότητα. Είναι νέοι άνθρωποι, νέα παιδιά κυρίως ηλικίας από 18-28 ετών, τα οποία μπορούν να έρθουν και στην αρχή εκπαιδεύονται στα στοιχειώδη θέματα ανθρωπιστικού δικαίου, Ερυθρού Σταυρού, πρώτων βοηθειών, αλλά μετά έχουν ένα τεράστιο πεδίο δράσης. Μπορείτε να φανταστείτε ότι θέλετε που μπορεί να ασχοληθεί, από την κλιματική αλλαγή, εκπαιδεύσεις, ειδικές συμπεριφορές, ομάδες αλληλεγγύης τα πάντα. Για παράδειγμα, ο Διεθνής Ερυθρός Σταυρός έχει δημιουργήσει προγράμματα, τα οποία είναι μοναδικά σε όλο τον κόσμο και τα οποία είναι με ηλεκτρονικά παιχνίδια, τα οποία εκπαιδεύουν τους νέους μας στο φαινόμενο της κλιματικής αλλαγής. Για όλα αυτά σιγά - σιγά θα βάλουμε το δικό μας λιθαράκι να τα οργανώσουμε και στο Ρέθυμνο. Είναι σπουδαία η προσπάθεια, θέλει πολλή δουλειά, αλλά αυτό δεν μας τρομάζει. Ξέρουμε ότι θα πάμε καλά. Έχουμε -επαναλαμβάνω- την αμέριστη συμπαράσταση του κεντρικού Διοικητικού Συμβουλίου, διότι αυτό είναι πολύ σημαντικό αν θέλεις να κάνεις πράγματα να ξέρεις ότι στηρίζεσαι από ανθρώπους που είναι η κεφαλή σου. Αυτό είναι σημαντικό πράγμα, έχουμε λοιπόν την αμέριστη βοήθεια και προχωράμε δυναμικά μπροστά».</i></p>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%281%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%284%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%285%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%287%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%288%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%289%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%2811%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%2812%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%2813%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%2814%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythros%20%2816%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/erythross%20%282%29.jpg"/>
        </figure>
      </slideshow>
    </article>
  </body>
</html>