<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827111.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T15:29:00+00:00"/>
    <meta property="og:title" content="افزایش ۱۱ درصدی مرگ خاموش"/>
    <meta property="og:description" content="به گزارش ایسنا، غلامرضا بهمن‌نیا امروز در نشستی خبری با بیان این‌که ۹۰ درصد حوادث در این حوزه، از ۱۵ آبان تا ۱۵ اسفندماه اتفاق می‌افتد، اظهار کرد: سالانه ۳ تا ۴ درصد شاهد رشد حوادث مربوط به گاز هستیم که البته همین میزان نیز توسعه گازرسانی در سال اتفاق می‌افتد."/>
  </head>
  <body>
    <article>
      <h1>افزایش ۱۱ درصدی مرگ خاموش</h1>
      <address>
        <time datetime="2019-11-18T15:29:00+00:00">18 Nov 2019, 15:29</time>
      </address>
      <p>رئیس HSE شرکت ملی گاز ایران گفت: میزان فوتی‌ها در اثر گازگرفتگی در سال ۱۳۹۶، معادل ۳۱۱ نفر و در سال گذشته معادل ۳۴۸ نفر بوده که این اعداد بیانگر افزایش ۱۱.۹ درصدی در این حوزه است.</p>
      <p>به گزارش ایسنا، غلامرضا بهمن‌نیا امروز در نشستی خبری با بیان این‌که ۹۰ درصد حوادث در این حوزه، از ۱۵ آبان تا ۱۵ اسفندماه اتفاق می‌افتد، اظهار کرد: سالانه ۳ تا ۴ درصد شاهد رشد حوادث مربوط به گاز هستیم که البته همین میزان نیز توسعه گازرسانی در سال اتفاق می‌افتد.</p>
      <p>وی با اشاره به آمار فوتی‌ها در سال ۱۳۹۷ گفت: در این سال ۳۴۸ فوت صورت گرفته که ۲۱۳ نفر در اثر استنشاق گاز مونوکسید کربن فوت شده‌اند و باید گفت که ۸۸ درصد این تعداد به علت نصب نامناسب دودکش‌ها و عواملی از این قبیل بوده است.</p>
      <p>رئیس HSE شرکت ملی گاز ایران با بیان این‌که علاوه بر این ۱۳۵ نفر بر اثر آتش سوزی و انفجار فوت شده‌اند، اظهار کرد: علت این مسئله نیز بست، شلنگ، استفاده از وسایل گازسوز غیراستاندارد بوده است.</p>
      <p>بهمن‌نیا با اشاره به حوادث رخ داده در این حوزه تاکید کرد:‌ در مجموع ۲۰۶۱ حادثه در سال ۹۷ به ثبت رسیده که نسبت به سال قبل ۴.۶۷ درصد افزایش داشته است که باید گفت ۱۸۱۴ حادثه مربوط به آتش سوزی و انفجار و ۲۴۷ حادثه مربوط به انتشار گاز مونوکسید کربن بوده است که برخی از آن‌ها منجر به گازگرفتگی و برخی منجر به فوت شده است.</p>
      <p>به گفته وی، در سال ۱۳۹۶ میزان حادثه در این حوزه، ۱۹۶۹ بوده و این در حالیست که این عدد در سال گذشته به ۲۰۶۱ حادثه رسیده است و باید گفت که تعداد حوادث روستایی تنها ۲۴ درصد و تعداد حوادث شهری ۷۶ درصد بوده است.</p>
      <p>رئیس HSE شرکت ملی گاز ایران با بیان این‌که میزان حادثه و مقایسه آن در ایران و کشورهای دیگر امکان پذیر نیست، تصریح کرد: در بسیاری از کشورها از برق و یا ترکیب برق و گاز برای گرمایش استفاده می‌کنند اما در کشورهایی که امکان مقایسه وجود دارد، میزان حوادث آن‌ها یک چهارم حوادث ما است.</p>
      <p>وی تصریح کرد: دودکش‌ها عامل اصلی حوادث گاز گرفتگی هستند. به همین دلیل لازم است تا مشترکان نسبت به استفاده از وسایل گرمایشی که نیاز به دودکش دارد، مسائل ایمنی را با جدیت رعایت کنند.</p>
      <p>رئیس HSE شرکت ملی گاز ایران هم‌چنین درباره میزان حوادث ناشی از انتشار گاز مونوکسید کربن گفت: در سال 1397 نسبت به سال قبلش میزان حوادث حدود ۱۰ درصد کاهش داشته است.</p>
      <p>بهمن‌نیا در بخش دیگری از صحبت‌های خود درباره آمار منتشر شده از سوی اورژانس مبنی بر فوت ۵۹ نفر طی روزهای اخیر بر اثر گازگرفتگی خاطر نشان کرد: با توجه به این‌که از آبان ماه حوادث در این حوزه آغاز می‌شود، در حال حاضر نمی‌توان آمار دقیقی را در این باره اعلام کرد. آماری که از سوی اورژانس نیز مطرح شده تنها مربوط به گازگرفتگی نیست و مسائل دیگری را نیز شامل می‌شود. به همین دلیل اکنون نمی‌توان به صورت تفکیک شده آمار دقیقی را ارائه کرد.</p>
    </article>
  </body>
</html>