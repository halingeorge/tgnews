<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204597-derzhava-zekonomila-40-mln-grn-na-oplati-energonosiyiv-v-ramkah-esko-kontraktiv"/>
    <meta property="og:site_name" content="Mind UA"/>
    <meta property="article:published_time" content="2019-11-18T15:20:00+00:00"/>
    <meta property="og:title" content="Держава зекономила 40 млн грн на оплаті енергоносіїв в рамках ЕСКО-контрактів"/>
    <meta property="og:description" content="За останні два роки кількість ЕСКО-договорів збільшилась у 18 разів"/>
  </head>
  <body>
    <article>
      <h1>Держава зекономила 40 млн грн на оплаті енергоносіїв в рамках ЕСКО-контрактів</h1>
      <h2>За останні два роки кількість ЕСКО-договорів збільшилась у 18 разів</h2>
      <address>
        <time datetime="2019-11-18T15:20:00+00:00">18 Nov 2019, 15:20</time>
      </address>
      <p>Держава зекономила 40 млн грн на оплаті енергоносіїв у бюджетних установах в рамках 130 верифікованих ЕСКО-контрактів за останні 2,5 роки. Про це йдеться у прес-релізі Держенергоефективності.</p>
      <p>«Як тільки у 2015 році ми запровадили всю необхідну законодавчу базу, Держенергоефективності почало активно популяризувати ринок ЕСКО-послуг. Сьогодні цей напрям термомодернізації шкіл, лікарень та інших об’єктів соціальної сфери запрацював і почав стрімко набирати оберти», – повідомив голова Держенергоефективності Сергій Савчук. </p>
      <p>За останні два роки кількість ЕСКО-договорів збільшилась у 18 разів: із 20 контрактів на суму 18 млн грн у 2016 році до понад 370 на суму 520 млн грн у 2019 році.</p>
      <p>Інвестори за власний рахунок впроваджують енергоефективні проекти та отримують повернення вкладених коштів лише, якщо досягнуть економії енергоспоживання.</p>
      <p>Щоб перевірити ефективність ЕСКО-механізму, Держенергоефективності спільно із Проектом ПРООН проведено оцінку 130 договорів.</p>
      <p>«Результати верифікації 130 ЕСКО-договорів у 17 містах перевищили очікування: економія енергоресурсів складає в середньому близько 35%. Це у 1,8 разів більше, ніж заплановано контрактами», – наголосив Савчук.</p>
      <p>Нагадаємо: більше 2 млрд євро <a href="https://mind.ua/news/20203003-ukrayinska-zelena-energetika-za-9-misyaciv-otrimala-ponad-2-mlrd-evro-investicij">інвестовано</a> у понад 2500 МВт нових потужностей альтернативної електроенергетики, введених в Україні за 9 місяців цього року.</p>
      <related>
        <h4>Також читайте</h4>
        <a href="https://mind.ua/news/20204582-ukrinvest-grupa-kupue-astroinvest-ukrayina-za-12-mln"/>
        <a href="https://mind.ua/news/20204551-kompaniya-royal-dutch-shell-z-pochatku-roku-zarobila-1-mlrd-na-torgivli-mazutom"/>
        <a href="https://mind.ua/news/20204514-verhovna-rada-pidtrimala-usunennya-neuzgodzhenostej-u-zakoni-pro-anbandling"/>
      </related>
    </article>
  </body>
</html>