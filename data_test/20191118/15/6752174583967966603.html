<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-johnson-zudul-majd-a-toke-a-brit-gazdasagba-a-brexit-utan/"/>
    <meta property="og:site_name" content="lokál"/>
    <meta property="article:published_time" content="2019-11-18T15:23:26+00:00"/>
    <meta property="og:title" content="Johnson: &quot;Zúdul majd a tőke&quot; a brit gazdaságba a Brexit után"/>
    <meta property="og:description" content="&quot;Zúdul majd a beruházási tőke&quot; a brit gazdaságba, amint sikerül a brit EU-tagság megszűnési folyamatának (Brexit) végére jutni - mondta hétfőn Boris Johnson brit miniszterelnök."/>
  </head>
  <body>
    <article>
      <h1>Johnson: "Zúdul majd a tőke" a brit gazdaságba a Brexit után</h1>
      <address><time datetime="2019-11-18T15:23:26+00:00">18 Nov 2019, 15:23</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/03/magyar-brit-kulugyminiszteri-sajtotajekoztato-szijjarto-peter-boris-johnson-csd-6-1280x852.jpg"/>
      </figure>
      <p>
        <b>“Zúdul majd a beruházási tőke” a brit gazdaságba, amint sikerül a brit EU-tagság megszűnési folyamatának (Brexit) végére jutni – mondta hétfőn Boris Johnson brit miniszterelnök.</b>
      </p>
      <p>A konzervatív párti kormányfő a Brit Iparszövetség (CBI) éves kongresszusán felszólalva kijelentette: ha a konzervatívok megnyerik a december 12-ére kiírt előrehozott parlamenti választást, néhány hét alatt el lehet fogadtatni az alsóházban a Brexit feltételrendszerét rögzítő megállapodást, és az Egyesült Királyság januárban kiléphet az Európai Unióból.</p>
      <p>Ez megszünteti az üzleti tevékenységet terhelő bizonytalanságot, és az e bizonytalanság miatt eddig halasztott beruházások “valóságos szökőárja zúdul majd” a brit gazdaságba jövőre – fogalmazott a brit miniszterelnök.</p>
      <p>Johnson felidézte, hogy a brit gazdaságba tavaly 92 milliárd font (több mint 36 ezer milliárd forint) értékű külföldi működőtőke-befektetés érkezett, több, mint bármely más európai gazdaságba.</p>
      <p>A kormányfő kijelentette: tudja, hogy a brit üzleti szektor nagyvállalatai ellenzik az Egyesült Királyság kilépését az EU-ból. Hozzátette azonban, hogy az általa elért Brexit-megállapodás megteremti azt a bizonyosságot, amelyre az üzleti vállalkozások már jó ideje várnak.</p>
      <p>Johnson megismételte azt a többször hangoztatott álláspontját, hogy jóllehet ő nem akart volna decemberre választásokat kiírni, de “a bénultság állapotába” jutott eddigi parlamenttel nem volt lehetséges a Brexit-folyamat végére jutni.</p>
      <p>A választások kiírása után feloszlatott előző parlament – amelyben a Konzervatív Pártnak nem volt többsége – nem ratifikálta a Brexit-megállapodást, ugyanakkor egy ellenzéki kezdeményezésre beterjesztett és elfogadott törvénnyel kötelezte Johnsont, hogy kérje a Brexit halasztását az Európai Uniótól, éppen azért, mert nem volt ratifikált megállapodás a Brexit feltételeiről.</p>
      <p>Az uniós állam- és kormányfők alkotta Európai Tanács az előző, október 31-i Brexit-határidőt 2020. január 31-ig kiterjesztette.</p>
      <p>A Brit Iparszövetség vezérigazgatója, Carolyn Fairbairn nemrégiben közzétett felhívásában közölte: a megállapodás nélküli kilépés az EU-ból már rövid távon súlyos fennakadásokat, hosszú távon ugyancsak súlyos versenyképességi károkat okozna a brit üzleti szektorban.</p>
      <p>Hozzátette: a CBI becslése szerint azok a vámterhek, amelyek az EU-val folytatott kereskedelemben egyik napról a másikra megjelennének rendezetlen kilépés esetén, 20 milliárd font (csaknem 7900 milliárd forint) többletköltséggel terhelnék meg a brit vállalati szektort.</p>
      <p>Az iparszövetség vezetője szerint 150 ezer brit vállalatnak semmiféle infrastruktúrája nincs a hirtelen megjelenő vámterhek kezelésére, és a CBI tagvállalatainak 80 százaléka máris halasztja, sőt törli nagy-britanniai beruházásait a Brexit-folyamat bizonytalanságai miatt.</p>
      <p>A CBI hétfői kongresszusán felszólalt Jeremy Corbyn,. a legnagyobb ellenzéki erő, a Munkáspárt vezetője is. Corbyn védelmébe vette a Labour államosítási terveit, amelyek főleg a nagy infrastrukturális hálózatok köztulajdonban vételét célozzák.</p>
      <p>Ezek közé tartozik az Openreach nevű országos digitális hálózatüzemeltető cég, amelynek átvételével a Munkáspárt az egész országra kiterjedő, ingyenesen igénybe vehető nagysebességű internetes hálózatot kíván kiépíteni.</p>
      <p>Corbyn a hétfői CBI-kongresszuson azzal érvelt az üzleti szektor által súlyosan bírált terv mellett, hogy Dél-Koreában a háztartások és a vállalatok 95 százaléka fér hozzá a legkorszerűbb nagysebességű internetszolgáltatáshoz, Nagy-Britanniában viszont a hálózat 10 százaléka nevezhető világszínvonalúnak.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-trump-johnson-fantasztikus-ember-corbyn-nagyon-rossz-lenne/">Trump: Johnson “fantasztikus ember”, Corbyn “nagyon rossz lenne”</a>
        </li>
        <li>
          <a href="https://www.lokal.hu/2019-10-brexit-halasszak-is-el-meg-nem-is/">Brexit: Halasszák is el, meg nem is! </a>
        </li>
        <li>
          <a href="https://www.lokal.hu/2019-10-nincs-jobb-brexit-megallapodas-a-brit-miniszterelnok-szerint/">Nincs jobb Brexit megállapodás a brit miniszterelnök szerint </a>
        </li>
        <li>
          <a href="https://www.lokal.hu/2019-10-alairtak-az-uj-megallapodast-az-egyesult-kiralysag-kivalasanak-felteteleirol/">Aláírták az új megállapodást az Egyesült Királyság kiválásának feltételeiről </a>
        </li>
        <li>
          <a href="https://www.lokal.hu/2019-10-megszuletett-a-megallapodas-a-brit-kivalasrol/">Hivatalos! Megszületett a megállapodás a brit kiválásról</a>
        </li>
      </ul>
    </article>
  </body>
</html>