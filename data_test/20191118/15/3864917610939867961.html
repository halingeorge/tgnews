<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820593-vlasnik-firmi-z-kramatorska-kilka-rokiv-sponsoruvav-bojovikiv-dnr.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T15:12:00+00:00"/>
    <meta property="og:title" content="Власник фірми з Краматорська кілька років спонсорував бойовиків “ДНР”"/>
    <meta property="og:description" content="Служба безпеки України підозрює власника донецької дорожньо-ремонтної фірми у фінансуванні терористичної організації “ДНР”."/>
  </head>
  <body>
    <article>
      <h1>Власник фірми з Краматорська кілька років спонсорував бойовиків “ДНР”</h1>
      <h2>Служба безпеки України підозрює власника донецької дорожньо-ремонтної фірми у фінансуванні терористичної організації “ДНР”.</h2>
      <address>
        <time datetime="2019-11-18T15:12:00+00:00">18 Nov 2019, 15:12</time>
      </address>
      <p>Про це повідомляє <a href="https://www.ssu.gov.ua/ua/news/1/category/21/view/6722#.xkX1zkUH.dpbs">пресцентр СБ України</a>.</p>
      <p>“Співробітники Управління СБ України в Миколаївській області разом зі слідчими органів держбезпеки встановили, що у 2014 році місцевий мешканець зареєстрував у Краматорську будівельну фірму. Одночасно він відкрив філії компанії в Макіївці, Горлівці та Єнакієвому. Використовуючи реквізити банківських установ, що діють на тимчасово окупованих територіях, всупереч вітчизняному законодавству, зловмисник систематично перераховував кошти, отримані від діяльності представництв, до “податкових” органів терористів”, - йдеться у повідомленні.</p>
      <p>Встановлено, що протягом 2015-2018 років до квазіреспубліки було сплачено <a href="https://www.ukrinform.ua/tag-podatki">податків</a> на майже 2 мільйони гривень в еквіваленті на національну валюту.</p>
      <p>Під час обшуків, проведених в офісі будівельної компанії в Краматорську, правоохоронці вилучили документи, що підтверджують регулярні відрахування до так званих “податкових органів ДНР”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2819751-u-zitlovomu-budinku-na-doneccini-viavili-shron-z-granatometami.html">У житловому будинку на Донеччині виявили схрон з гранатометами</a>
      </blockquote>
      <p>У межах кримінального провадження, відкритого за ч. 1 ст. 258-5 (фінансування тероризму) Кримінального кодексу України, зловмиснику оголошено про підозру та вирішується питання щодо обрання запобіжного заходу.</p>
      <p>Тривають слідчі дії для встановлення інших осіб, причетних до фінансування тероризму.</p>
    </article>
  </body>
</html>