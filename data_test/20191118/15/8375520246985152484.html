<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/voni-nikogo-ne-zalyakayut-poroshenko-terminovo-povernuvsya-z-turechchini-640740.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T15:27:38+00:00"/>
    <meta property="og:title" content="«Вони нікого не залякають». Порошенко терміново повернувся з Туреччини"/>
    <meta property="og:description" content="Петро Порошенко: звичайно, що пан Труба є лише виконавцем. Замовником є колишня команда Януковича, яка з’являється зараз не тільки у своїх телеграм-каналах, але і в органах влади"/>
  </head>
  <body>
    <article>
      <h1>«Вони нікого не залякають». Порошенко терміново повернувся з Туреччини</h1>
      <address>
        <time datetime="2019-11-18T15:27:38+00:00">18 Nov 2019, 15:27</time>
      </address>
      <h4>Петро Порошенко: звичайно, що пан Труба є лише виконавцем. Замовником є колишня команда Януковича, яка з’являється зараз не тільки у своїх телеграм-каналах, але і в органах влади</h4>
      <p>П’ятий президент України Петро Порошенко назвав підозру від Державного бюро розслідувань спробою залякування. Про це він повідомив у відеозверненні, яке виклав у <a href="https://www.facebook.com/petroporoshenko/videos/2457594481176228?vh=e&amp;d=n&amp;sfns=mo">Facebook</a>.</p>
      <p>«Щойно я почув феєричну дурість, яку оприлюднив голова ДБР. Оскільки я знаходився з візитом до Турецької Республіки, вимушений був скасувати декілька зустрічей і негайно повернутися в Україну. Повернутися, щоб продемонструвати: вони нікого не залякають, в них нічого не вийде!», - наголосив Порошенко.</p>
      <p>Він підкреслив, що ця справа не має юридичної ваги, це зрозуміло навіть юристу-першокруснику. Звинуватити п’ятого президента України в захопленні державної влади, за словами Порошенка, – це смішно. «Може, вони мають на увазі часи Януковича, і пан Труба з паном Портновим вирішили захищати Януковича?», - іронізує п’ятий президент.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpetroporoshenko%2Fvideos%2F2457594481176228%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>«Хто зацікавлений у цьому провадженні? Ну, звичайно, що пан Труба є лише виконавцем. Замовником є колишня команда Януковича, яка з’являється зараз не тільки у своїх телеграм-каналах, але і в органах влади», - пояснив Порошенко.</p>
      <p>Експрезидент зазначив, що важливо знайти замовників і організаторів цієї провокації. «Мета її – залякати нашу команду. Мета її – зупинити нашу боротьбу за європейське та євроатлантичне майбутнє України. Хочу наголосити: нічого у вас не вийде!», - підкреслив Порошенко.</p>
      <p>Державне бюро розслідувань <a href="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html">направило в Генпрокуратуру проєкт повідомлення про підозру п'ятому президенту України Петру Порошенку</a>. Про це <a href="http://dbr.gov.ua/news/dbr-skeruvalo-do-gpu-proekt-povidomlennya-pro-pidozru-pyatomu-prezidentu-ukraini">повідомляє</a> пресслужба ДБР у понеділок, 18 листопада.</p>
      <p>«Проєкт підозри підготовлено і направлено в прокуратуру в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року. У документі йдеться про підозру п'ятому президенту України в скоєнні кримінальних злочинів, передбачених ч. 3 ст. 109 і ч. 2 ст. 364 Кримінального кодексу України», - йдеться уповідомленні пресслужби ДБР.</p>
      <p>Крім цього, слідчі ДБР направили в прокуратуру проєкт подання до Верховної Ради про надання згоди на притягнення до кримінальної відповідальності п'ятого президента України, який є чинним народним депутатом.</p>
      <p>Раніше ДБР відкрило справу про «захоплення влади» за фактом призначення Порошенком двох членів ВРП <a href="http://reyestr.court.gov.ua/Review/81476311">попри заборону суду</a>.</p>
      <blockquote>
        <b>Читайте також: <a href="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html">«Конвульсії Труби». У Порошенка відповіли на заяву ДБР про підозру</a></b>
      </blockquote>
      <related>
        <a href="https://glavcom.ua/news/kvasnevskiy-pro-mozhliviy-aresht-poroshenka-svit-ne-movchatime-640724.html"/>
        <a href="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html"/>
        <a href="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html"/>
      </related>
    </article>
  </body>
</html>