<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ansvsa-numarul-focarelor-active-de-pesta-porcina-este-in-scadere-18592177"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T15:05:05+00:00"/>
    <meta property="og:title" content="ANSVSA: Numărul focarelor active de pestă porcină este în scădere"/>
    <meta property="og:description" content="La această dată, Pesta Porcină Africană (PPA) evoluează în 260 de localităţi din 26 de judeţe, cu un număr de 792 de focare. Numărul focarelor active se află în scădere faţă de precedenta actualizare a situaţiei, potrivit unui comunicat remis de ANSVSA, luni, MEDIAFAX."/>
  </head>
  <body>
    <article>
      <h1>ANSVSA: Numărul focarelor active de pestă porcină este în scădere</h1>
      <address><time datetime="2019-11-18T15:05:05+00:00">18 Nov 2019, 15:05</time> by <a rel="author">Laura Albu, Mediafax</a></address>
      <p>La această dată, Pesta Porcină Africană (PPA) evoluează în 260 de localităţi din 26 de judeţe, cu un număr de 792 de focare. Numărul focarelor active se află în scădere faţă de precedenta actualizare a situaţiei, potrivit unui comunicat remis de ANSVSA, luni, MEDIAFAX.</p>
      <p>În alte 8 judeţe există doar cazuri la mistreţi. De la prima semnalare a prezenţei virusului PPA în România, pe data de 31 iulie 2017 şi până în prezent, au fost eliminaţi 539.341 de porci afectaţi de boală şi există 2.262 de cazuri la mistreţi.</p>
      <p>În anul 2018, numărul porcilor afectaţi de PPA a reprezentat 9,3% din efectivul de suine din ţara noastră, în timp ce, pentru primele zece luni ale lui 2019, procentul este de 3,7%. În total au fost stinse 1.978 de focare.</p>
      <p>Cele mai multe focare au fost stinse în Tulcea (586 de focare, dintre care 5 focare în exploataţii comerciale şi un focar într-o exploataţie de tip A), în Teleorman (144 de focare) şi în Călăraşi, 121 de focare, dintre care 4 focare în exploataţii comerciale.</p>
      <p>Până la această data (18.11.2019) au fost despăgubiţi 13.665 de proprietari, valoarea totală a plăţilor fiind de 327.127.270 de lei.</p>
    </article>
  </body>
</html>