<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2576856/meskanci-sokilnikiv-pogrozuut-zablokuvati-robotu-lvivskogo-aeroportu"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-18T15:28:00+00:00"/>
    <meta property="og:title" content="Мешканці Сокільників погрожують заблокувати роботу Львівського аеропорту"/>
    <meta property="og:description" content="Акція протесту ОТГ сіл Сокільники, Басівка та Годовиця 18 листопада 2019 року"/>
  </head>
  <body>
    <article>
      <h1>Мешканці Сокільників погрожують заблокувати роботу Львівського аеропорту</h1>
      <address><time datetime="2019-11-18T15:28:00+00:00">18 Nov 2019, 15:28</time> by <a rel="author">Євгенія Пласконь</a></address>
      <p>
        <i>18 листопада у Львові відбулася акція протесту громади сіл Сокільники, Басівка та Годовиця. Активісти вирушили до Львова автомобільною колоною та влаштували протест біля Львівської облдержадміністрації, що на вулиці Винниченка, 18. </i>
      </p>
      <p>Як повідомили самі активісти у зверненні, опублікованому на сайті Сокільницької сільради, це була перша попереджувальна акція протесту. Таким чином місцеві мешканці вимагають внести Сокільницьку ОТГ (Сокільники – центр, Басівка, Годовиця) в Перспективний план формування територій громад Львівської області, і не приєднувати зазначені села до Львова у рамках реформи децентралізації.</p>
      <p>Мешканці Сокільників наголосили, що у Львівській ОДА їм не надали позитивного висновку щодо створення ОТГ. Якщо ж до кінцевого терміну, відведеного для об'єднання, тобто до 31 грудня 2019 року, мешканцям громади не дадуть цього зробити, то вони вже не зможуть об'єднатися взагалі. Відтак, люди відстоюють свої права шляхом проведення протесту.</p>
      <p>Люди зазначають, що їхні права є законними, адже в Законі "Про добровільне об'єднання територіальних громад" від 5 лютого 2015 року вказано, що приєднання громад є виключно добровільним та може здійснюватись лише після з'ясування думки цих громад.</p>
      <p>"У випадку із Сокільниками, у проєкті Перспективного плану передбачено, що територіальна громада села Сокільники входить до Львівської ОТГ, хоча Сокільники неодноразово декларували і направляли до ЛОДА відповідні звернення, в яких висловились категорично проти такого примусового приєднання. Громада Сокільник виконала всі умови для добровільного об'єднання з громадами Басівки та Годовиці і 6 листопада 2019 р. були подані документи для отримання відповідного висновку до ЛОДА. Ми найбільш економічно спроможна територіальна громада Пустомитівського району, з найбільш розвиненою інфраструктурою і саме тому об'єднуємось з завідомо біднішими від нашої громадами, щоб дати можливість розвинути потенціал Басівці і Годовиці, дати цим громадам право на якісні та доступні публічні послуги. Саме для цього на межі наших громад вже сьогодні будується надсучасна школа на 660 учнів, ще до фактичного об'єднання", - наголосили автори звернення.</p>
      <p>У випадку ігнорування вимог та прав об'єднаної громади, мешканці Сокільників, Басівки та Годовиці збираються блокувати ключові автошляхи, які проходять через Сокільники та роботу Львівського аеропорту імені Данила Галицького, який частково розташований на території села. Активісти погрожують також принити роботу насосної станції у Сокільниках, звідки постачають воду Львову.</p>
      <p>Нагадаємо, <a href="https://www.032.ua/news/2576320/7-sobacok-ta-2-kiski-cekaut-na-dobrih-gospodariv-u-lkp-lev-foto">7 собачок та 2 кішки</a> чекають на добрих господарів у ЛКП "Лев".</p>
      <p>
        <a href="http://www.sokilnyky-rada.gov.ua/straykovyy-komitet-sokil-nyts-koi-hromady-za-spryiannia-sokil-nyts-koi-ta-hodovyts-ko-basivs-koi-sil-s-kykh-rad-vid-15-11-2019/">Джерело</a>
      </p>
    </article>
  </body>
</html>