<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/proces-sergiya-loznici-u-kiyevi-vidbudetsya-prem-yera-filmu-50054217.html"/>
    <meta property="og:site_name" content="НВ"/>
    <meta property="article:published_time" content="2019-11-18T15:08:00+00:00"/>
    <meta property="og:title" content="24 кадри брехні на секунду. У Києві пройде прем'єра фільму Процес Сергія Лозниці"/>
    <meta property="og:description" content="27 листопада у Довженко-Центрі відбудеться київська прем'єра фільму Сергія Лозниці Процес (2018). Стрічку представить та проведе обговорення після показу доктор історичних наук Георгій Касьянов."/>
  </head>
  <body>
    <article>
      <h1>24 кадри брехні на секунду. У Києві пройде прем'єра фільму Процес Сергія Лозниці</h1>
      <h2>27 листопада у Довженко-Центрі відбудеться київська прем'єра фільму Сергія Лозниці Процес (2018). Стрічку представить та проведе обговорення після показу доктор історичних наук Георгій Касьянов.</h2>
      <address>
        <time datetime="2019-11-18T15:08:00+00:00">18 Nov 2019, 15:08</time>
      </address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/512/big_portrait/4504f72736141e69efa79ce8671c6f49.png?stamp=20191118163806&amp;q=85&amp;output=jpg&amp;bg=white"/>
        <figcaption>Фото: Постер фільму Процес</figcaption>
      </figure>
      <p>Світова прем'єра фільму <i>Процес</i> відбулася у 2018 році на 75-му Венеційському міжнародному кінофестивалі, де він брав участь у позаконкурсній програмі. Згодом його показали на екранах найпрестижніших міжнародних кінофестивалів у Карлових Варах, Белграді, Торонто та інших. В Україні фільм вперше глядачі побачили на Одеському кінофестивалі у 2019 році, а 27 листопада його можна буде переглянути у Довженко-Центрі.</p>
      <p><i>Процес</i> (2018) — фільм Сергія Лозниці, змонтований з документальної хроніки 1930-х років про сталінські репресії в СРСР. У стрічці показано одну із перших гучних судових справ, сфабрикованих проти технічної інтелігенції того часу — знаменитий процес проти так званої Промислової партії, який відбувся майже 90 років тому в Москві. Підсудні - провідні інженери країни — визнають сфальшовані звинувачення у спробі державного перевороту та отримують смертний вирок.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/511/big/ec64f14423cfea45934a224fe22388b4.png?stamp=20191118163636&amp;q=85&amp;output=jpg&amp;bg=white"/>
        <figcaption>Фото: Кадр з фільму Процес</figcaption>
      </figure>
      <p>«Вивчаючи архівні матеріали, я знайшов абсолютно унікальні зйомки Процесу Промислової партії, який був зафільмований дуже детально — від початку до кінця, зі звуком. Я вирішив зробити фільм про цю судову справу і дати глядачеві можливість опинитися в СРСР у 1930-му році: побачити та пережити момент, коли запрацювала машина державного терору, створена Сталіним», — розповів Лозниця.</p>
      <p>За словами режисера, «фільм водночас є повністю автентичним і правдивим — з точки зору матеріального і документального методу зйомок, а з іншого — повністю фейковим, адже всі учасники процесу свідомо брехали». «Єдиний коментар, який я собі дозволив — лише наприкінці фільму. Я мусив прокоментувати, аби сказати правду, оскільки її неможливо дізнатися із жодного епізоду фільму. Фактично, <i>Процес</i> — це фільм, в якому можна побачити 24 кадри брехні на секунду», — додав він.</p>
      <p>«Справа Промпартії - один із показових процесів над над „старою інтелігенцією“, які відбувалися наприкінці 1920-х — початку 1930-х років. Цей показовий процес — справді показовий з погляду технології у справі організації репресій та „громадської думки“ у засудженні „ворогів народу“. Технологія показових процесів була використана в епоху Великого терору 1937−1938 років», — коментує майбутню прем'єру Георгій Касьянов.</p>
      <p>Показ відбудеться 27 листопада, о 19:00 в рамках паралельної програми виставки ВУФКУ. Lost &amp; Found Музею кіно Довженко-Центру.</p>
      <p><i>Сергій Лозниця </i>— український кінорежисер та сценарист білоруського походження. Лауреат Державної премії імені Олександра Довженка (2019) та премії Української кіноакадемії (Золота дзиґа 2017), а також відзнак та нагород численних міжнародних фестивалів у Каннах, Кракові, Єревані, Каїрі, Севільї, Нюрнберзі та ін.</p>
      <p>Автор документальних фільмів Поселення (2001), Пейзаж (2003), Фабрика (2004), Блокада (2005), Майдан (2014), Подія (2015), Аустерліц (2016), День Перемоги (2018), Процес (2018). Автор художніх фільмів Щастя моє (2010), У тумані (2012), Лагідна (2017), Донбас (2018).</p>
      <p>Читайте також:<br/><a href="https://style.nv.ua/ukr/kultura/kinolektoriy-kulturfilm-vufku-lost-found-programa-50050467.html">&amp;nbspПро феномен ВУФКУ та українське кіно 20-х. В Довженко-Центрі пройде цикл кінолекцій</a></p>
    </article>
  </body>
</html>