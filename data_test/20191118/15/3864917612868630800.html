<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820599-harkivskij-aeroport-uvijsov-do-top5-rejtingu-aci-europe.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T15:39:00+00:00"/>
    <meta property="og:title" content="Харківський аеропорт увійшов до ТОП-5 рейтингу ACI Europe"/>
    <meta property="og:description" content="Міжнародний аеропорт &quot;Харків&quot;, за підсумками третього кварталу 2019 року, увійшов в європейський ТОП-5 за динамікою приросту пасажиропотоку серед аеропортів, які обслуговують до 5 млн мандрівників на рік."/>
  </head>
  <body>
    <article>
      <h1>Харківський аеропорт увійшов до ТОП-5 рейтингу ACI Europe</h1>
      <h2>Міжнародний аеропорт "Харків", за підсумками третього кварталу 2019 року, увійшов в європейський ТОП-5 за динамікою приросту пасажиропотоку серед аеропортів, які обслуговують до 5 млн мандрівників на рік.</h2>
      <address>
        <time datetime="2019-11-18T15:39:00+00:00">18 Nov 2019, 15:39</time>
      </address>
      <p>Такі дані оприлюднені <a href="https://www.aci-europe.org/?fbclid=IwAR30FPBzCJ8myZu88Sj6S88QKmziy8OhiZJrtuy0n9O2DY8Wiir4ByeyMuo">Європейським відділенням Міжнародної ради аеропортів ACI Europe</a>, повідомили Укрінформу в пресслужбі аеропорту.</p>
      <p>ACI Europe щомісяця складає глобальні рейтинги, аналізуючи водночас дані понад 230 аеропортів <a href="https://www.ukrinform.ua/tag-evropa">Європи</a> та загальні тренди в світі. За динамікою приросту пасажиропотоку, за підсумками III кварталу 2019 року, аеропорт "Харків", який входить до групи DCH Олександра Ярославського, з показником 42,1% посів четверте місце у своїй категорії серед п'яти європейських аеропортів.</p>
      <p>"Харківський аеропорт має шанси надалі посідати високі місця в континентальних рейтингах, маючи стабільний довгострокове зростання ключових показників протягом тривалого періоду. Так, за підсумками жовтня 2019 року, пасажиропотік аеропорту "Харків" збільшився на рекордні 70%", - зазначила компанія-оператор аеропорту New Systems AM, що також входить в DCH.</p>
      <p>Як говориться в повідомленні, Європейське відділення Міжнародної ради аеропортів (ACI Europe), що базується в Брюсселі, представляє понад 500 аеропортів в 46 європейських країнах. Члени ACI Europe забезпечують понад 90% комерційних повітряних перевезень в Європі: 2,3 мільярда пасажирів, а також 21,2 мільйона тонн вантажів і 25,7 мільйона повітряних перевезень за підсумками 2018 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2807381-aeroport-harkova-vidkriv-rejsi-u-vilnus-i-poznan.html">Аеропорт Харкова відкрив рейси у Вільнюс і Познань</a>
      </blockquote>
      <p><a href="https://hrk.aero/">Міжнародний аеропорт "Харків"</a> входить до переліку лідерів серед українських аеропортів за інтенсивністю обслуговування злетів-посадок повітряних суден і кількістю обслуговуваних туристів на внутрішніх і міжнародних авіаперельотах. Аеропорт першим в Україні отримав безстроковий сертифікат відповідності стандартам безпеки польотів та якості обслуговування, які встановлені регламентом Єврокомісії для аеропортів Європейського Союзу.</p>
      <p>Міжнародні авіарейси з Харкова здійснюють авіакомпанії Wizz Air, Turkish Airlines, Pegasus, Ryanair, LOT, МАУ, SkyUp Airlines, Buta Airways та інші.</p>
      <p>
        <i>Фото: hrk.aero</i>
      </p>
    </article>
  </body>
</html>