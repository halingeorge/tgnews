<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/emirates-koupi-airbusy-za-370-miliard-turci-maji-naopak-zaje/r~28f4c7080a0e11ea82ef0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T15:46:50+00:00"/>
    <meta property="og:title" content="Emirates koupí airbusy za 370 miliard. Turci mají naopak zájem o zakázané boeingy"/>
    <meta property="og:description" content="Podle agentury AP je tento kontrakt zatím největším uzavřeným obchodem na dubajské přehlídce, která je největším aerosalonem na Blízkém východě."/>
  </head>
  <body>
    <article>
      <h1>Emirates koupí airbusy za 370 miliard. Turci mají naopak zájem o zakázané boeingy</h1>
      <address>
        <time datetime="2019-11-18T15:46:50+00:00">18 Nov 2019, 15:46</time>
      </address>
      <p>Společnost Air Arabia později oznámila nákup 120 menších airbusů A320neo za 14 miliard dolarů. Zakázku na deset strojů Boeing 737-8 MAX, které teď kvůli dvěma smrtelným haváriím nesmějí do vzduchu, získal také konkurenční Boeing, a to od turecké letecké společnosti SunExpress.</p>
      <p>Dohoda s Emirates představuje konečnou verzi předběžné smlouvy o koupi 40 letadel Airbus A330neo a 30 letadel A350, o níž se podle agentury Reuters jednalo od začátku roku.</p>
      <p>Související</p>
      <h3>České aerolinie mění smlouvu s Airbusem: Nakoupí moderní A220 a tři dálkové stroje</h3>
      <figure>
        <img src="https://cdn.xsd.cz/resize/8ca04279c1573b718a5d3b9d4c535f8d_resize=240,135_.jpg?hash=3335c384fec19a12fadad0a26f723590"/>
      </figure>
      <p>Podle agentury AP je tento kontrakt zatím největším uzavřeným obchodem na dubajské přehlídce, která je největším aerosalonem na Blízkém východě. Společnost Emirates také oznámila, že stále jedná s americkým Boeingem o budoucnosti předběžné objednávky na 40 strojů 787 Dreamliner.</p>
      <p>Generální ředitel Air Arabia uvedl, že zakázka jeho firmy se skládá zhruba ze 70 letounů Airbus A320neo, zbytek tvoří letadla A321XLR a A321neo. Šéf společnosti, která je ze Spojených arabských emirátů, řekl, že první dodávky očekává v roce 2024.</p>
      <p>Zakázka SunExpressu na letadla Boeing 737-8 MAX má podle katalogových cen hodnotu 1,2 miliardy dolarů. Podle šéfa letecké společnosti Jense Bischoffa tak bude mít jeho firma v letce už 42 strojů MAX.</p>
      <p>Související</p>
      <h3>Boeing získal po tragických nehodách první objednávku na letadla 737 MAX</h3>
      <figure>
        <img src="https://cdn.xsd.cz/resize/89dfaf786238317b83d7f9ea6b84091b_extract=102,0,1959,1102_resize=240,135_.jpg?hash=96a44ede579d39b3c5b4241fdcacaf6c"/>
      </figure>
      <p>Aerolinky Emirates, které od roku 2010 létají z Dubaje i do Prahy, vykázaly ve finančním roce 2018/2019 nejnižší zisk za deset let. Příčinou byly podle sdělení firmy vysoké ceny ropy, silný dolar a vyšší konkurence. Čistý zisk jedné z největších leteckých společností světa klesl o 69 procent na 871 milionů dírhámů (5,4 miliardy Kč).</p>
      <p>Airbus v letošním třetím čtvrtletí zvýšil čistý zisk o tři procenta na 989 milionů eur (25,3 miliardy Kč).</p>
      <p>Emirates jsou největším odběratelem strojů Airbus A380, které jsou největším letadlem na světě využívaným pro civilní lety. Dopravce v únoru část zakázek na toto letadlo stornoval, což firmu Airbus přimělo k rozhodnutí, že výrobu těchto letadel z důvodu nedostatku dalších zakázek v roce 2021 ukončí.</p>
    </article>
  </body>
</html>