<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640548/%D8%A8%D9%88%D8%B1%D8%B3-%D8%AA%D8%BA%DB%8C%DB%8C%D8%B1-%D8%AC%D9%87%D8%AA-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T15:43:00+00:00"/>
    <meta property="og:title" content="بورس تغییر جهت داد"/>
    <meta property="og:description" content="امروز برخلاف روز گذشته شاخص کل بورس توانست ۳۸۵ رشد کند و نمادهای گروه بانکی و خودرویی بیشترین تاثیر را روی شاخص‌های بازار سرمایه داشتند."/>
  </head>
  <body>
    <article>
      <h1>
        <a href="https://www.bultannews.com/fa/news/640548/%D8%A8%D9%88%D8%B1%D8%B3-%D8%AA%D8%BA%DB%8C%DB%8C%D8%B1-%D8%AC%D9%87%D8%AA-%D8%AF%D8%A7%D8%AF">بورس تغییر جهت داد</a>
      </h1>
      <h2>امروز برخلاف روز گذشته شاخص کل بورس توانست ۳۸۵ رشد کند و نمادهای گروه بانکی و خودرویی بیشترین تاثیر را روی شاخص‌های بازار سرمایه داشتند.</h2>
      <address><time datetime="2019-11-18T15:43:00+00:00">18 Nov 2019, 15:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، امروز (دوشنبه) با رشد<b> قیمت سهام</b> شرکت‌های بزرگ همچون ایران‌ خودرو و پالایش نفت تبریز، پتروشیمی پارس و بانک ملت شاخص کل بازده نقدی و قیمتی توانست ۳۸۷ واحد افزایش یابد و به رقم ۳۰۲ هزار و ۷۲۷ واحدی برسد، اما در عین حال با رشد عرضه در بسیاری از سهم‌ها و کاهش قیمت آنها شاخص کل هم وزن ۲۱۲ واحد افت کرد و تا تراز ۸۵ هزار و ۲۲۴ واحدی پایین رفت.</p>
      <p>شاخص آزاد شناور نیز با رشد ۴۲۵ واحدی روبرو شد و رقم ۳۵۰ هزار و ۶۸۰ واحدی را تجربه کرد. شاخص بازار اول و شاخص بازار دوم هر کدام به ترتیب ۲۳۰ و ۱۰۱۴ واحد افزایش یافت.</p>
      <p>همان‌طور که گفته شد بانک ملت، ایران خودرو، پالایش نفت تبریز، پتروشیمی نوری از جمله نمادهای تاثیرگذار روی شاخص‌های بازار سرمایه بودند؛ به طوری که هر کدام از آنها به ترتیب ۹۴، ۸۳، ۸۱ و ۷۹ واحد تاثیر افزایشی روی شاخص‌های بازار داشتند.</p>
      <p>در مقابل گروه مدیریت سرمایه‌ گذاری امید، معدنی و صنعتی گلگهر، صنعتی و معدنی چادرملو، بانک پارسیان و گروه مپنا نمادهایی بودند که سعی کردند شاخص‌های بازار را به سمت پایین هدایت کنند.</p>
      <p>امروز در گروه خودرو و ساخت قطعات ۲۸۶ میلیون سهم و اوراق مالی به ارزش بیش از ۹۲ میلیارد و ۲۰۰ میلیون تومان معامله شد و این گروه بیشترین ارزش معاملات را به دست آورد. خودرویی‌ها امروز عمدتا با نوسان قیمت کمتر از دو درصد روبرو بودند.</p>
      <p>پس از گروه خودرو، گروه محصولات شیمیایی بیشترین ارزش معاملات را از آن خود کردند؛ به طوری که ۵۸ میلیون و ۷۰۰ هزار سهم و اوراق مالی به ارزش بیش از ۷۰ میلیارد تومان در این گروه مورد دادوستد قرار گرفت.</p>
      <p>گروه بانک‌ها و موسسات اعتباری دیگر گروهی بودند که امروز ارزش قابل توجهی را نسبت به دیگر گروه‌ها تجربه کردند. بانکی‌ها شاهد معامله ۵۵۰ میلیون سهم واوراق مالی به ارزش حدود ۷۰ میلیون تومان بودند. همانگونه که گفته شد بانک ملت در این گروه بیشترین تاثیر را روی شاخص‌های بازار سرمایه داشت.</p>
      <p>در بورس تهران تعداد نمادهای مثبت به ۱۷۶ و تعداد نمادهای منفی به ۱۶۲ رسید همچنین در فرابورس ایران تعداد نمادهای مثبت به ۱۱۰ و تعداد نمادهای منفی به ۸۸ رسید.</p>
      <p>ارزش کل معاملات بورس به رقم ۱۱۰۹ میلیارد تومان دست یافت که این رقم ناشی از دست به دست شدن بیش از دو میلیارد سهم و اوراق مالی بود. تعداد معاملات این بازار به عدد ۲۴۸ هزار و ۵۵۹ رسید.</p>
      <p>آیفکس نیز با رشد ۱۴ واحد رقم ۳۸۶۶ را تجربه کرد و ارزش معاملات فرابورس ایران عدد ۷۱۲ میلیارد تومان را به دست آورد. حجم معاملات در این بازار نیز به ۸۰۵ میلیارد سهم و اوراق مالی رسید.</p>
    </article>
  </body>
</html>