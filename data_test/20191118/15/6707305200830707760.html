<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/benessere/zafferano-benefici-metabolismo-intestino/657129/"/>
    <meta property="og:site_name" content="DiLei"/>
    <meta property="article:published_time" content="2019-11-18T15:25:28+00:00"/>
    <meta property="og:title" content="Zafferano: attiva il metabolismo e protegge l’intestino"/>
    <meta property="og:description" content="Lo zafferano, spezia conosciuta e apprezzata fin da tempi molto antichi, è caratterizzato da interessanti proprietà benefiche. Scopriamole assieme."/>
  </head>
  <body>
    <article>
      <h1>Zafferano: attiva il metabolismo e protegge l’intestino</h1>
      <h2>Conosciuto fin dai tempi degli antichi Romani, lo zafferano è una spezia ricca di proprietà salutari</h2>
      <address>
        <time datetime="2019-11-18T15:25:28+00:00">18 Nov 2019, 15:25</time>
      </address>
      <figure>
        <a href="https://dilei.it/benessere/fotonotizia/glicemia-spezie-abbassano/601931/">
          <img src="https://dileidemosite.files.wordpress.com/2019/05/zenzero.jpg?w=2560&amp;strip=all&amp;quality=100"/>
        </a>
        <figcaption>Glicemia, le 4 spezie che l’abbassano</figcaption>
      </figure>
      <p>Spezia tra le più popolari e apprezzate – si ottiene dagli stigmi di una pianta appartenente alla famiglia delle <i>Iridaceae </i>– lo<b> zafferano</b> è ricco di <b>proprietà che vale la pena approfondire</b>. In questo novero è possibile ricordare la presenza di vitamine del gruppo B, il cui apporto è cruciale per l’ottimizzazione dei meccanismi metabolici.</p>
      <p>Come evidenziato dagli <a href="https://www.humanitas.it/enciclopedia/alimenti/spezie/zafferano">esperti di Humanitas</a>, lo zafferano si contraddistingue anche per il contenuto di <b>fibre</b>, principi nutritivi la cui assunzione ricopre un ruolo molto importante ai fini del <b>miglioramento dell’efficienza intestinale. </b></p>
      <p>Lo zafferano, il cui nome scientifico è <b><i>Crocus Sativus</i></b>, è anche un’ottima<b> fonte di potassio</b>, minerale fondamentale per regolare la contrazione delle fibre muscolari, comprese quelle cardiache. Quando si parla dell’apporto di potassio, è essenziale fare presente che, grazie a questo minerale, è possibile favorire l’eliminazione dei liquidi corporei in eccesso.</p>
      <p>Disponibile sul mercato durante tutto l’anno, lo zafferano contiene anche due portentosi antiossidanti naturali come la <b>vitamina A</b> e la <a href="https://dilei.it/benessere/arancia-vitamina-c-effetti-colesterolo/655329/">vitamina C</a>. Questa preziosa spezia, conosciuta fin dai tempi degli antichi Romani che la importavano per usi medicinali (la coltivazione in Italia ha iniziato a prendere piede attorno al XIV secolo), contiene anche<b> magnesio</b>, minerale la cui carenza può provocare disturbi dell’umore e difficoltà nel prendere sonno.</p>
      <p>Tornando alle <b>vitamine del gruppo B</b>, rammentiamo che tra queste sono presenti i <a href="https://dilei.it/benessere/fotonotizia/folati-a-cosa-servono-dove-trovarli/643057/">folati</a> – convertiti in <b>acido folico</b> in ambiente intestinale – la cui assunzione è opportuna sia quando si pianifica una gravidanza, sia quando si è già in dolce attesa e si punta a prevenire problemi a carico del tubo neurale del bebè.</p>
      <p>Considerato un rimedio naturale utile per tenere sotto controllo i <a href="https://dilei.it/benessere/agnocasto-contro-dolori-mestruali-quando-prenderlo/573802/">dolori mestruali</a>, lo<b> zafferano</b> contiene anche fosforo, sodio e<b> calcio</b>. Le alternative per gustarlo sono numerose e vanno dal classico risotto alla milanese, fino agli arancini di riso. Lo zafferano può essere utilizzato anche per condire paste e deliziose vellutate.</p>
      <p>Prima di assumerlo è bene essere consapevoli del fatto che, <b>se si esagera</b>, si mette <b>a rischio l’efficacia</b> di medicinali come i <b>farmaci per la regolarizzazione della pressione</b> e gli <b>anticoagulanti</b>. Dosi eccessive di zafferano possono inoltre provocare contrazioni uterine. Alla luce di ciò, prima di introdurlo nella propria dieta è opportuno chiedere consiglio al medico curante.</p>
      <related>
        <h4>Leggi anche</h4>
        <a href="https://dilei.it/speciale/magia-spezie/zafferano-prezzo-proprieta-benefici/490138/"/>
        <a href="https://dilei.it/benessere/dieta-zafferano/559524/"/>
        <a href="https://dilei.it/benessere/banana-intestino-sano-pancia-piatta/656700/"/>
        <a href="https://dilei.it/benessere/depressione-lo-zafferano-aiuta-a-far-tornare-il-buonumore/507049/"/>
        <a href="https://dilei.it/come-fare/come-coltivare-lo-zafferano/453144/"/>
      </related>
    </article>
  </body>
</html>