<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/bloomberg-%ce%bf-%ce%bc%cf%80%ce%b9%ce%bb-%ce%b3%ce%ba%ce%ad%ce%b9%cf%84%cf%82-%ce%b5%ce%af%ce%bd%ce%b1%ce%b9-%ce%ba%ce%b1%ce%b9-%cf%80%ce%ac%ce%bb%ce%b9-%ce%bf-%cf%80%ce%bb%ce%bf%cf%85%cf%83%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T15:13:09+00:00"/>
    <meta property="og:title" content="Bloomberg: Ο Μπιλ Γκέιτς είναι και πάλι ο πλουσιότερος άνθρωπος στον κόσμο – Ξεπέρασε τον Τζέφ Μπέζος"/>
    <meta property="og:description" content="Ο ιδρυτής της Microsoft, Μπιλ Γκέιτς, είναι από την Παρασκευή και πάλι ο πλουσιότερος άνθρωπος του κόσμου, πάνω από τον Τζεφ Μπέζος, σύμφωνα με τη λίστα του Bloomberg."/>
  </head>
  <body>
    <article>
      <h1>Bloomberg: Ο Μπιλ Γκέιτς είναι και πάλι ο πλουσιότερος άνθρωπος στον κόσμο – Ξεπέρασε τον Τζέφ Μπέζος</h1>
      <address>
        <time datetime="2019-11-18T15:13:09+00:00">18 Nov 2019, 15:13</time>
      </address>
      <p>
        <b>Ο ιδρυτής της Microsoft, Μπιλ Γκέιτς, είναι από την Παρασκευή και πάλι ο πλουσιότερος άνθρωπος του κόσμου, πάνω από τον Τζεφ Μπέζος, σύμφωνα με τη λίστα του Bloomberg.</b>
      </p>
      <p>Η διαδικυτακή πλατφόρμα του οικονομικού μέσου ανανεώνεται συνεχώς και σύμφωνα με αυτή, ο Μπιλ Γκέιτς επιστρέφει στην πρώτη θέση της λίστας με τους 100 πλουσιότερους ανθρώπους στον κόσμο με περιουσία που φτάνει τα 110 δις δολάρια. Η θέση περιήλθε και πάλι στα χέρια του τον Οκτώβριο, αλλά για πολύ λίγο, καθώς εκεί επέστρεψε γρήγορα και πάλι ο Τζεφ Μπέζος.</p>
      <p>
        <b>Το διαζύγιο και η πτώση στο χρηματιστήριο κόστισαν στον Τζεφ Μπέζος</b>
      </p>
      <p>Ακριβώς πίσω του με περιουσία που αγγίζει τα 109 δις δολάρια, ο άνδρας που τα τελευταία δύο χρόνια βρισκόταν στην κορυφή του κόσμου, Τζεφ Μπέζος. Όπως διαβάζουμε στο CNN, οι μετοχές της Amazon, όπου ο Μπέζος είναι ιδρυτής και πρόεδρος, σημείωσαν πτώση 28% σε σχέση με την περασμένη χρονιά.</p>
      <p>Την ίδια ώρα, ο Αμερικανός δισεκατομμυριούχος πλήρωσε ένα ιδιαίτερα μεγάλο ποσό στην επί 25 χρόνια σύζυγό του Μακένζι Μπέζος μετά το πολύκροτο διαζύγιό τους. Άλλωστε, η κυρία Μπέζος φιγουράρει στο νούμερο 24 της εν λόγω λίστας με 35 δις δολάρια.</p>
      <p>Αντίθετα, για τον Μπιλ Γκέιτς και την Microsoft η χρονιά αποδεικνύεται ευνοϊκή, με τις μετοχές του τεχνολογικού κολοσσού να εκτινάσσονται κατά 48%, γεγονός που αύξησε τα κέρδη και για τον Αμερικανό που διαθέτει μετοχές στην εταιρία.</p>
      <p>Επιπλέον, το CNN, σημειώνει πως τον Οκτώβρη, η Microsoft επικράτησε της Amazon σε διαγωνισμό με το αμερικανικό Πεντάγωνο, κλείνοντας ένα συμβόλαιο συνεργασίας ύψους 10 δις δολαρίων.</p>
      <p>Την πεντάδα της λίστας του Bloomberg με τους πλουσιότερους ανθρώπους στον κόσμο συμπληρώνουν, ο Μπερνάρ Αρνό, ο «πάπας της μόδας» και πρόεδρος της LMVH (οίκου Louis Vuitton), η περιουσία του οποίου υπολογίζεται στα 103 δις δολάρια. Ακολουθεί ο Αμερικανός επιχειρηματίας, Γουόρεν Μπάφετ με 86,6 δις δολάρια και πιο πίσω, συναντάμε έναν ακόμη εκπρόσωπο του τεχνολογικού κόσμου, τον Μαρκ Ζούκεμπεργκ (74,5 δις δολάρια).</p>
    </article>
  </body>
</html>