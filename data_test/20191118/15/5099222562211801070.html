<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23498444-spitalele-copii-marie-curie-robanescu-raman-din-nou-48-ore-fara-apa-calda-caldura-dupa-saptamana-trecuta-stat-3-zile-fara-apa-caldura.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T15:25:00+00:00"/>
    <meta property="og:title" content="Spitalele de copii Marie Curie și Robănescu, care au peste 400 de copii internați, rămân din nou 48 de ore fără apă caldă și căldură, după ce săptămâna trecută au stat 3 zile fără apă și căldură"/>
    <meta property="og:description" content="Spitalul de Copii Marie Curie și Centrul de Recuperare Neuropsihomotorie Dr. Nicolae Robănescu, care nu au avut apă caldă și căldură timp de peste 3 zile săptămâna trecută, rămân din nou"/>
  </head>
  <body>
    <article>
      <h1>Spitalele de copii Marie Curie și Robănescu, care au peste 400 de copii internați, rămân din nou 48 de ore fără apă caldă și căldură, după ce săptămâna trecută au stat 3 zile fără apă și căldură</h1>
      <address><time datetime="2019-11-18T15:25:00+00:00">18 Nov 2019, 15:25</time> by <a rel="author">Alina Neagu, Catiusa Ivanov</a></address>
      <p><b>Spitalul de Copii Marie Curie și Centrul de Recuperare Neuropsihomotorie Dr. Nicolae Robănescu, care nu au avut apă caldă și căldură timp de peste 3 zile săptămâna trecută, rămân din nou fără apă caldă și căldură, timp de 48 de ore, începând de luni, de la ora 15:00, potrivit unei informări transmise de RADET către Direcția de Sănătate Publică București. </b><b>Cele două spitale au, împreună, peste 400 de copii internați. "Spitalul are obligația potrivit legii să asigure o sursă alternativă de încălzire și apă caldă. Din păcate aceasta nu mai este funcțională, de asta s-a ajuns aici", au explicat luni reprezentanți ai RADET pentru HotNews.ro.<br/></b><br/>Reprezentanții RADET spun că este vorba despre continuarea lucrărilor de săptămâna trecută, la magistrala de la CET Progresu, și nu mai pot amâna: "Durează 48 de ore. Noi lucrăm din primăvară în tot orașul, acum s-a ajuns și aici. Spitalul are obligația potrivit legii să asigure o sursă alternativă de încălzire și apă caldă. Din păcate aceasta nu mai este funcțională, de asta s-a ajuns aici", au explicat luni reprezentanți ai RADET pentru HotNews.ro.<br/><b><br/></b><b>Adresa transmisă de RADET către </b><b><b>Direcția de Sănătate Publică București a fost publicată luni de deputatul USR Emanuel Ungureanu pe pagina sa de Facebook:</b></b></p>
      <figure>
        <img src="https://media.hotnews.ro/media_server1/image-2019-11-18-23498448-0-radet.jpg"/>
      </figure>
      <ul>
        <li>
          <b>Emanuel Ungureanu, apel către Gabriela Firea: <i>Doamna Firea, sunteți mamă, faceți un efort să vă imaginați ce înseamnă 70 de ore fără apă caldă, cu un copil de 5 ani, cu traumatism cranio-cerebral sever, dependent de pampers, care face 10 scaune pe zi!</i></b>
        </li>
      </ul>
      <p>Emanuel Ungureanu, care este vicepreședintele Comisiei de Sănătate din Camera Deputaților, lansează și un apel către primarul Capitalei, Gabriela Firea, să mobilizeze echipele de muncitori pentru ca situația să fie rezolvată cât mai repede: "400 de copii din 2 spitale din București, fără apă caldă 48 de ore, din nou! Insuportabil! RADET anunță, din nou, că va lăsa fără apă caldă, două spitale din București, Marie Curie și Robănescu. Direcția de Sănătate Publică București a notificat spitalele Marie Curie și Robănescu pentru a preveni izbucnirea unor infecții evitabile! Fac un apel public la primarul general al Capitalei, doamna Gabriela Firea, să mobilizeze exemplar echipele de muncitori pentru ca lucrarile în zonă să nu depășească 10 ore, nu 70, ca data trecută!!! Sunt copii la Spitalul Robănescu, în stare vegetativă, care au nevoie zilnic de apă caldă pentru igiena intimă. Doamna Firea, sunteți mamă, faceți un efort să vă imaginați ce înseamnă 70 de ore fără apă caldă, cu un copil de 5 ani, cu traumatism cranio-cerebral sever, dependent de pampers, care face 10 scaune pe zi!!! Puteți să empatizați? Vă rog să mobilizați RADET ca în maxim 10 ore, cei 400 de copii din cele 2 spitale să aibă apă caldă! Mulțumesc frumos în numele mamelor disperate din aceste spitale!"</p>
      <figure>
        <img src="https://media.hotnews.ro/media_server1/image-2019-10-23-23442644-0-emanuel-ungureanu.jpeg"/>
      </figure>
      <p>Săptămâna trecută, RADET a anunțat lucrări pentru remedierea unei avarii începând din data de 12 noiembrie, cu termen de remediere de 40 de ore, însă cele două spitale au avut apă caldă și căldură abia vineri dimineață, pe 15 noiembrie.<br/><br/>Managerii celor două spitale, Daniel Buzatu (Spitalul Marie Curie) și Liliana Pădure (Centrul de Recuperare Robănescu) declarau, vinerea trecută, pentru HotNews.ro, că pe perioada avariei, în spital s-a încălzit apa, iar saloanele au fost încălzite cu aer condiționat.<br/><br/>Problema a fost semnalată în premieră, joia trecută, de Emanuel Ungureanu, deputat USR și vicepreședintele Comisiei de Sănătate din Camera Deputaților, pe pagina sa de Facebook: "Am fost în vizită acolo la Anastasia, o fetiță din Cluj-Napoca de 5 anișori, care suferă cumplit după un traumatism cranio-cerebral teribil. Am sunat din nou la spital azi, nu venise apa caldă."<br/><br/>"În acest centru de recuperare (Centrul Robănescu - n.red.) sunt îngrijiți copiii care au suferit accidente grave, traumatisme cranio-cerebrale, suferinzi adunati din toate colțurile României, copii foarte fragili! Cum este posibil ca nimeni să nu fie interesat de condițiile de igienă pentru acești copii? Alo, România, un spital din București, capitala României, nu are apă caldă de 3 zile și mamele nu își pot spăla copiii, saloanele nu se pot igieniza corespunzător! Mă aude cineva?", a atras atenția Emanuel Ungureanu.<br/><br/><br/><b>Citește și:</b></p>
      <ul>
        <li>
          <b>
            <a href="https://www.hotnews.ro/stiri-sanatate-23493010-situatie-grava-doua-spitale-copii-din-bucuresti-fara-apa-calda-3-zile.htm">Două spitale de copii din București, fără apă caldă și cu calorifere aproape reci timp de 3 zile / Situația s-a rezolvat vineri dimineață</a>
          </b>
        </li>
      </ul>
    </article>
  </body>
</html>