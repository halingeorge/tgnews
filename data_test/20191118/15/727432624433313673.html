<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/dette-avgjor-om-det-lonner-seg-a-forsikre-mobilen/71823955"/>
    <meta property="og:site_name" content="Dinside"/>
    <meta property="article:published_time" content="2019-11-18T15:00:00+00:00"/>
    <meta property="og:title" content="Dette avgjør om det lønner seg å forsikre mobilen"/>
    <meta property="og:description" content="Du bør tenke deg om før du tegner spesialforsikring på den nye mobilen din. I verste fall kan vinninga gå opp i spinninga."/>
  </head>
  <body>
    <article>
      <h6 class="kicker">Mobilforsikring</h6>
      <h1>Dette avgjør om det lønner seg å forsikre mobilen</h1>
      <h2>Du bør tenke deg om før du tegner spesialforsikring på den nye mobilen din. I verste fall kan vinninga gå opp i spinninga.</h2>
      <address><time datetime="2019-11-18T15:00:00+00:00">18 Nov 2019, 15:00</time> by <a rel="author">Eilin Lindvoll</a></address>
      <p>For et par måneder siden skrev vi om <a href="https://www.dinside.no/mobil/og-sa-var-de-tre/71562408">de tre mobilbytte-ordningene</a> som finnes. Dette konseptet går ut på at du kan få en dyr telefon i hendene nå, mot å betale den ned over en gitt periode. Og dersom du ønsker, kan du levere inn telefonen underveis og bytte til en ny, hvorpå du da starter en ny avtale.</p>
      <p>Foreløpig er Ice MobilBytte, Telenor Swap og Telia Svitsj ordningene som tilbys på markedet. Alle tre har også en forsikringsordning bakt inn.</p>
      <p>Foruten mobiloperatørene, tilbyr også flere forsikringsselskap egne mobilforsikringer, samt elektronikkbutikkene. Men, er det egentlig nødvendig med mobilforsikring?</p>
      <related>
        <a href="https://www.dinside.no/mobil/sikker-pa-at-du-ikke-betaler-for-mye/70963510"/>
      </related>
      <h3>Du kan allerede være dekket på flere hold</h3>
      <p>Når du kjøper mobil, PC eller andre elektroniske produkter, blir du ofte tilbudt en tilleggsforsikring.</p>
      <p>- Før du eventuelt takker ja til en slik forsikring, bør du sjekke hva slags vern du har i forbrukerkjøpsloven, butikkens garanti eller andre forsikringer du allerede har, som innboforsikringen, sier Elisabeth Realfsen i Finansportalen til Dinside.no.</p>
      <p>I mange tilfeller er du godt dekket, og gevinsten er gjerne liten ved å takke ja til tilleggsforsikringen, legger hun til.</p>
      <h3>Topp- eller tilleggsprodukt</h3>
      <p>Karlin Moen i Norsk Familieøkonomi påpeker at prisene på mobiltelefoner har skutt i været de siste årene, telefonenen har blitt stadig mer avanserte og derfor vanskeligere å reparere.</p>
      <p>Da er det ikke rart at mobilforsikringer blir vanligere, og at flere vurderer disse. Samtidig inkluderer flere forsikringsselskaper nå dekning for uhell og uflaks under sine innbo- eller reiseforsikringer.</p>
      <p>- Vær oppmerksom på at det her varierer mellom standard- og topproduktene. Som regel må du velge topproduktet for at uhell og skader på mobil skal være dekket, sier Moen til Dinside.no.</p>
      <related>
        <a href="https://www.dinside.no/okonomi/id-tyveriforsikring-er-ingen-trylleformel/70834815"/>
      </related>
      <p>Hvis vi tar <a href="https://www.tryg.no/magasinet/slik-sikrer-du-mobiltelefonen-din.html">Tryg forsikring som et eksempel</a>, kan deres Innbo Ekstra-forsikring dekke plutselige skader som oppstår på mobilen din i Norden. Reiseforsikringen dekker tyveri eller ran av mobiltelefonen på ferie, samt skade på reisegods som følge av brann og vannlekkasje. Skadeverk utført av annen person kan også være dekket. Pluss-kundene til Tryg får også en <a href="https://www.dinside.no/okonomi/id-tyveriforsikring-er-ingen-trylleformel/70834815">ID-forsikring</a> som hjelper dem hvis de mistenker at identiteten deres er på avveie.</p>
      <p>Hos <a href="https://www.gjensidige.no/privat/forsikring/bolig-og-innbo/innboforsikring/mobilforsikring-1000/_attachment/263121?_ts=15c873d4868">Gjensidige</a> kan du bygge ut innboforsikringen din med en egen mobilforsikring, hvor erstatningen utbetales i takt med reparasjonen eller når det foreligger oversikt over skaden og utgiftene.</p>
      <figure>
        <img src="https://dbstatic.no/71824324.jpg?imageId=71824324&amp;x=0&amp;y=0&amp;cropw=100&amp;croph=100&amp;width=643&amp;height=916"/>
        <figcaption><b>FORSIKRINGSPLAKAT:</b> Kunder med innboforsikring hos Gjensidige kan bygge ut med egen mobilforsikring, men sjekk vilkårene og egenandelen før du bestemmer deg. Foto: skjermdump. Vis mer</figcaption>
      </figure>
      <h3>- Sett heller penger på sparekonto</h3>
      <p>Husk også at mobilforsikringer er svært kostbare forsikringer, med begrenset dekning for et potensielt tap du som regel har råd til å dekke selv.</p>
      <p>
        <b>- En egen forsikring av mobiltelefonen er en såkalt «småforsikring», og noe du bør vurdere nøye om du har behov for. Ofte er det vel så bra å sette av pengene på en sparekonto og behandle mobilen pent, sier Realfsen videre.</b>
      </p>
      <p>Hun mener du ikke nødvendigvis bør prioritere slike småforsikringer i husholdningsbudsjettet.</p>
      <p>Dessuten er det svært mange innboforsikringer som dekker skader på og tap av mobil. Start med å sjekke om du er dekket av innboforsikringen, og hvor høy egenandelen er.</p>
      <related>
        <a href="https://www.dinside.no/okonomi/her-er-de-anbefalte-buffersummene/71771905"/>
      </related>
      <h3>Egenandeler fra 500 kroner til flere tusen</h3>
      <p>Og, dette med egenandel er et viktig punkt.</p>
      <p>- Sjekk egenandelen på mobilforsikringen du vurderer, og sammenlign med innboforsikringen. Her varierer det fra noen hundrelapper til flere tusen kroner, understreker Moen i Norsk Familieøkonomi.</p>
      <p>
        <b>Egenandelen må også ses i sammenheng med prisen på eventuelle reparasjoner. Reparasjon av knust skjerm på de nyeste iPhone-modellene kan fort koste 3-4000 kroner hos et autorisert verksted, legger hun til.</b>
      </p>
      <p>Som et par eksempler kan vi nevnet at Trygs Innbo Ekstra lar deg velge egenandel blant en rekke alternativer fra 2000 kroner. Gjensidiges mobilforsikring, på den andre siden, har en standard egenandel på 500 kroner, men ved mer enn tre skader per år, eller ved skader som kun dekkes av innboforsikringen, er egenandel også 2000 kroner her.</p>
      <related>
        <a href="https://www.dinside.no/okonomi/ikke-smart-a-jukse-pa-forsikringen/71503674"/>
      </related>
      <p>Når det gjelder mobilbytte-ordningene, har både Telenor og Telia skjermforsikring bakt inn i sine avtaler. I tillegg tilbyr begge en valgfri plussforsikring mot ekstra kostnad, som dekker øvrig skade, samt mistet eller frastjålet mobil.</p>
      <p>Forsikring mot stjålet eller mistet telefon tilbys ikke av Ice, men den medfølgende forsikringen dekker både skjermen og øvrig skade, inkludert vannskade.</p>
      <p>Selskapene har ulik praksis hva gjelder egenandel dersom en skade oppstår:</p>
      <figure>
        <img src="https://dbstatic.no/71824489.jpg?imageId=71824489&amp;x=0&amp;y=0&amp;cropw=100&amp;croph=100&amp;width=643&amp;height=387"/>
        <figcaption><b>PRISEKSEMPEL:</b> Egenandel ved tre gjentatte forsikringskrav på en toppmodell til 9.000 kroner innenfor en 12-månedersperiode. Grafikk: Pål Joakim Pollen/Dinside. Vis mer</figcaption>
      </figure>
      <p>Forsikringsvilkårene hos Ice er derfor bedre enn hva de er for Swap og Svitsj sine skjermforsikringer, med lavere egenandeler og bredere skadedekning, oppsummerte Dinsides Pål Joakim Pollen i sin <a href="https://www.dinside.no/mobil/og-sa-var-de-tre/71562408">gjennomgang av mobilbytte-ordningene</a>.</p>
      <h3>Egen iPhone-egenandel</h3>
      <p>Elkjøp tilbyr også kundene en egen forsikring ved kjøp av elektronikkprodukter hos dem, en såkalt Trygghetsavtale. Hos oss tilbyr vi</p>
      <p>- Trygghetsavtale for mobil er en forsikring som dekker <i>hele </i>mobilen, ikke bare skjermen. Om du ønsker, tilbyr vi skjermforsikring, men denne dekker da kun skjermen, sier kommunikasjonssjef Madeleine Schøyen Bergly til Dinside.no.</p>
      <p>På de fleste produkter er det ingen egenandel, unntatt for mobiltelefoner. Egenandelen for service av iPhone er 499 kroner, for andre mobiltelefoner er egenandelen 349 kroner, står det om <a href="http://www.trygghetsavtale.com/om-trygghetsavtale/">avtalen deres</a>.</p>
      <p>Et spørsmål hun imidlertid mener det er smart kundene deres tar stilling til, er om det vil være hensiktsmessig å kjøpe et nytt produkt om de skulle være uheldige. Hvis ikke, vil de absolutt anbefale dem å forsikre mobilen sin.</p>
      <p>- Vi vil samtidig anbefale kundene våre å undersøke hva deres eksisterende forsikringer inneholder og dekker, legger Bergly til.</p>
      <aside>Før du tegner mobilforsikring - oppsummert<br/>   •  <b>Finn ut hva innbo- og reiseforsikringen din dekker</b>, og om mobil er blant dette. Hvis ikke vil kanskje en toppdekning hos forsikringsselskapet inkludere mobil, og andre ting, så kanskje dette blir mer lønnsomt for deg totalt sett.<br/>   •  <b>Sjekk hva egenandelen ved mobilskade er </b>og hvordan denne er sammenlignet med prisen på reparasjon eller ny mobil. Muligens holder det å ha en god buffer på sparekonto.<br/>   •  <b>Har du tegnet en mobilbytte-avtale, inkluderer denne kanskje mobilforsikring</b>. Finn ut av dette, samt egenandelene som her gjelder.</aside>
      <related>
        <a href="https://www.dinside.no/mobil/skjermbeskytteren-du-smorer-pa/71818441"/>
      </related>
    </article>
  </body>
</html>