<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/pareu-maquines-portada-abc-expert-vox-independentisme_0_2346365460.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T15:08:13+00:00"/>
    <meta property="og:title" content="Expert, t'ha caigut una línia del currículum"/>
    <meta property="og:description" content="L''Abc' fa servir l'opinió de tres especialistes per suggerir un consens acadèmic"/>
  </head>
  <body>
    <article>
      <h1>Expert, t'ha caigut una línia del currículum</h1>
      <h2>L''Abc' fa servir l'opinió de tres especialistes per suggerir un consens acadèmic</h2>
      <address>
        <time datetime="2019-11-18T15:08:13+00:00">18 Nov 2019, 15:08</time>
      </address>
      <figure>
        <a href="https://www.ara.cat/2019/11/18/media/Captura-noticia-Abc_2346375501_67470265_863x873.jpg">
          <img src="https://www.ara.cat/2019/11/18/media/Captura-noticia-Abc_2346375501_67470265_863x873.jpg"/>
        </a>
        <figcaption>Captura de la notícia d''Abc'</figcaption>
      </figure>
      <p>"¿Vox és feixista? Als experts els preocupa més l'actitud dels independentistes", assegura el titular d'<i> Abc</i>. Ja hi tornem amb l'ús trampós del genèric. A la notícia, "els experts" són "tres experts": un, dos i tres. I, de fet, només un d'aquests experts critica explícitament l'independentisme i ho fa per criticar la "certa comprensió" del diputat de Podem Jaume Asens "amb la violència que es veu a Catalunya". L'expert en qüestió és Félix Ovejero, a qui se'ns presenta al text com a "professor de filosofia política de la Universitat de Barcelona". Al redactor li ha caigut pel camí una línia important del currículum del docent: la que diu que va ser un dels signants del manifest que va donar origen a la formació de Ciutadans. ¿No és una dada rellevant, per tal que el lector pugui calibrar la seva opinió?</p>
      <p>La resta de la peça està adreçada a blanquejar Vox. "A la universitat coincideixen: el partit d'Abascal no és anticonstitucional sinó d'extrema dreta" escriuen, per exemple, en el subtítol. De nou, "la universitat" són tres senyors: un, dos i tres. Com a mínim, aquesta ensabonada a Vox aporta al sofert pareumaquinista el gaudi de veure Ovejero dient que el partit d'Abascal no és neofeixista, sinó "vella socialdemocràcia cristiana amb un component nacionalista espanyol". Que és com dir que Franco no era un dictador sinó un "monodemòcrata catòlic amb un component de patriotisme racial i un altre de garrot vil".</p>
      <h3>Àlbum de titulars</h3>
      <p>Seguint en la línia de barrejar naps i esvàstiques, <i>El Confidencial</i> escriu el següent titular: "Cancel·len un concert que incloïa el <i>Cara al sol</i>, l'himne nazi o <i>Els segadors</i>". L'enfangament per contacte és una de les estratègies més trinxeraires del (mal) periodisme. Però, mentre l'anticatalanisme sigui negoci...</p>
    </article>
  </body>
</html>