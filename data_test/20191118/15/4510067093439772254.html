<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/reactiile-sefilor-cj-bihor-dupa-victoria-lui-vulcu-in-instanta-pasztor-zice-ca-doar-a-semnat-iar-mang-sustine-ca-nu-s-a-gresit-cu-nimic-152869.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T15:31:00+00:00"/>
    <meta property="og:title" content="Reacţiile şefilor CJ Bihor după victoria lui Vulcu în instanţă: Pásztor zice că doar a semnat, iar Mang susţine că &quot;nu s-a greşit cu nimic&quot; "/>
    <meta property="og:description" content="După ce Curtea de Apel Oradea a hotărât, definitiv, că Daniel Vulcu a fost înlăturat nelegal de la şefia Teatrului Regina Maria, prin înfiinţarea a două comisii de evaluare fără specialişti, fostul manager îşi va ocupa din nou funcţia, însă, se pare, că pentru scurt timp. Şefii CJ Bihor, instituţie care a decis demiterea lui Vulcu, nu se consideră responsabili pentru întreaga situaţie. Din contră, Ioan Mang susţine că mazilirea directorului a fost de bun augur."/>
  </head>
  <body>
    <article>
      <h1>Reacţiile şefilor CJ Bihor după victoria lui Vulcu în instanţă: Pásztor zice că doar a semnat, iar Mang susţine că "nu s-a greşit cu nimic" </h1>
      <address><time datetime="2019-11-18T15:31:00+00:00">18 Nov 2019, 15:31</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/ioanmangpasztorsandor18112019.JPG"/>
      </figure>
      <p>
        <b>După ce Curtea de Apel Oradea a hotărât, definitiv, că Daniel Vulcu a fost înlăturat nelegal de la şefia Teatrului Regina Maria, prin înfiinţarea a două comisii de evaluare fără specialişti, fostul manager îşi va ocupa din nou funcţia, însă, se pare, că pentru scurt timp.</b>
      </p>
      <p>Şefii CJ Bihor, instituţie care a decis demiterea lui Vulcu, nu se consideră responsabili pentru întreaga situaţie. Din contră, Ioan Mang susţine că mazilirea directorului a fost de bun augur. </p>
      <p>
        <b>Fără responsabili</b>
      </p>
      <p>Preşedintele Consiliului Judeţean Bihor, Pásztor Sándor, se absolvă de responsabilitate. "Eu nu am ce comenta. Eu am primit în faţă acum un an şi ceva un raport al comisiei. Eu m-am ocupat de problemă că am semnat dispoziţia <i>(n.r. – de eliberare din funcţie a lui Vulcu, pe baza rezultatului evaluării)</i>. Astăzi am avut o discuţie cu domnul Vulcu şi cu avocatul dânsului, i-am spus că tot aşa voi semna dispoziţia prin care îşi reia activitatea, după ce voi avea comunicarea<i> (n.r. - sentinţa instanţei)</i>", a spus şeful CJ Bihor, la solicitarea <b>BIHOREANULUI</b>.</p>
      <p>Reporterul i-a amintit lui Pásztor că a semnat şi cele două dispoziţii prin care s-au înfiinţat comisiile care l-au evaluat pe Daniel Vulcu, considerate neconforme cu legea de către judecători. Şeful CJ Bihor a încercat însă să-şi minimalizeze responsabilitatea, spunând că, din postura sa, semnează multe dispoziţii, avizate întâi de "toată lumea", adică de angajaţii din aparatul instituţiei.</p>
      <p>Cum instanţa a dispus ca Daniel Vulcu să-şi primească salariile de manager pentru perioada de un an şi jumătate cât a fost îndepărtat nelegal din funcţie, <b>BIHOREANUL </b>l-a întrebat pe Pásztor în ce măsură Consiliul Judeţean va căuta vinovaţii pentru constituirea comisiilor nelegale şi se va îndrepta împotriva acestora pentru recuperarea banilor care urmează să-i fie achitaţi lui Vulcu din fondurile judeţului. Şeful CJ Bihor n-a dat un răspuns clar, afirmând că aşteaptă întâi motivarea instanţei.</p>
      <p>
        <b>Mandat pe terminate. Urmează concurs</b>
      </p>
      <p>Nu bine se va întoarce la şefia Teatrului Regina Maria, că Daniel Vulcu ar urma să plece din nou, căci contractul de management îi va expira pe 30 noiembrie.</p>
      <p>Întrebat dacă, în contextul în care Vulcu n-a ocupat funcţia timp de mai bine de un an, din motive nelegale, mandatul acestuia îi va fi prelungit, şeful Judeţului a spus că cel mai probabil nu, dar nu are un răspuns documentat. "Din moment ce dânsul îşi ia banii pentru această perioadă <i>(n.r. – salariul de manager pentru circa un an şi jumătate, pentru perioada în care n-a mai fost manager)</i>, logica mea duce înspre faptul că nu se va prelungi, dar juriştii vor stabili asta, nu pot să mă pronunţ", a spus Pásztor.</p>
      <p>Între timp, CJ Bihor pregăteşte organizarea unui concurs pentru ocuparea postului de manager al Teatrului Regina Maria, amânat de mai multe vreme, perioadă în care instituţia a tot prelungit interimatul Elvirei Rîmbu.</p>
      <p>
        <b>"Nu s-a greşit cu nimic..."</b>
      </p>
      <p><b>BIHOREANUL </b>a căutat să obţină şi reacţia lui Ioan Mang, vicepreşedintele CJ Bihor, care supervizează activitatea Teatrului Regina Maria. "Deciziile instanţelor nu se comentează, se aplică. Nu comentez nimic!", a spus iniţial Mang.</p>
      <p>Întrebat, însă, cine ar trebui să plătească salariile lui Vulcu pe întreaga perioadă în care acesta a rămas fără funcţia de manager, aşa cum a dispus instanţa, Mang a răspuns "Consiliul Judeţean", adăugând că instituţia nu s-ar întoarce împotriva vinovaţilor de această situaţie "pentru că nu ştim cine sunt acele persoane". </p>
      <p>"Comisiile au fost foarte bune. Instanţa a considerat, în schimb, că un director de operă naţională <i>(n.r. – Ştefan Ignat, specialist în cea de-a doua comisie care l-a evaluat pe Vulcu) </i>nu poate fi în comisia de concurs la un director de teatru de provincie", a comentat, ironic, Mang.</p>
      <p>"Eu ştiu, în schimb, că după ce domnul Vulcu n-a mai fost director, Teatrul a cheltuit mult mai puţini bani, realizând spectacole mai multe, mult mai multe turnee şi venituri mai mari. Personal nu cred că s-a greşit cu nimic prin înlăturarea lui Vulcu", a concluzionat Ioan Mang, chiar dacă judecătorii n-au fost de aceeaşi părere... </p>
      <p>
        <b>Citeşte şi: </b>
        <b><a href="https://www.ebihoreanul.ro/stiri/ultima-or-31-48/sentinta-definitiva-daniel-vulcu-a-fost-mazilit-nelegal-si-revine-la-sefia-teatrului-regina-maria-152838.html">Sentinţă definitivă</a>: Daniel Vulcu a fost mazilit nelegal şi revine la şefia Teatrului Regina Maria!</b>
      </p>
    </article>
  </body>
</html>