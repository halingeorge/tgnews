<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23498396-euro-2020-stadionul-steaua-finalizat-proportie-65-suprafata-joc-gata-finalul-lunii-mai.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T15:07:00+00:00"/>
    <meta property="og:title" content="Euro 2020: Stadionul Steaua, finalizat în proporție de 65% - &quot;Suprafaţa de joc va fi gata la finalul lunii mai&quot;"/>
    <meta property="og:description" content="Stadionul Steaua, unul dintre cele patru pe care România s-a angajat să le construiască în cadrul organizării Campionatului European de fotbal din 2020 la Bucureşti, este finalizat"/>
  </head>
  <body>
    <article>
      <h1>Euro 2020: Stadionul Steaua, finalizat în proporție de 65% - "Suprafaţa de joc va fi gata la finalul lunii mai"</h1>
      <address><time datetime="2019-11-18T15:07:00+00:00">18 Nov 2019, 15:07</time> by <a rel="author">Diana Ene</a></address>
      <p><b>Stadionul Steaua, unul dintre cele patru pe care România s-a angajat să le construiască în cadrul organizării Campionatului European de fotbal din 2020 la Bucureşti, este finalizat în proporţie de 65%, a anunţat Cristian Erbaşu, reprezentantul constructorului, în timpul vizitei pe care premierul Ludovic Orban a efectuat-o, luni, pe şantierul din Bulevardul Ghencea, scrie <a href="https://www.agerpres.ro/sport-intern/2019/11/18/fotbal-noul-stadion-steaua-e-finalizat-in-proportie-de-65-sustine-constructorul--404685">Agerpres.<br/></a></b><br/><b>Stadionul Steaua va fi pregătit pentru antrenamentele echipelor de la Euro<br/></b><br/>"La sfârşitul lunii mai a anului viitor suprafaţa de joc va fi gata. Deci terenul va fi pregătit pentru antrenamente la 1 iunie. Toate facilităţile, hotelul, absolut tot, vor fi gata peste încă trei luni. Noi vom avea recepţia după două luni de la finalul Campionatului European. În momentul de faţă Stadionul Steaua este finalizat în proporţie de 65%, la finalul anului va fi la 75-80%, iar la sfârşitul lunii mai 2020 vom fi la 95%. Dar 95% înseamnă pregătit pentru antrenamentele echipelor care vin pentru EURO 2020. Iar restul de 5% vor fi gata în două luni. Costurile nu au crescut, acelea erau actualizări prevăzute chiar în contractul de bază. Din start s-a ştiut că e un preţ de bază la nivelul studiului de fezabilitate de acum trei ani. Şi era o clauză de actualizare. Şi mai e şi o componentă de spaţii suplimentare solicitată de cerinţele UEFA şi ale beneficiarului, astfel încât suprafaţa stadionului s-a mărit cu 10.000 de metri pătraţi",<b> a spus Erbaşu în prezenţa premierului.<br/></b><br/><b>Valoarea totală a lucrărilor va ajunge la 85 de milioane de euro<br/></b><br/>Acesta l-a informat pe Ludovic Orban că execuţia Stadionului Steaua se ridică la 85 de milioane de euro în condiţiile în care stadioane similare în Occident se construiesc cu aproximativ 250 de milioane de euro.<br/><br/>"Noi suntem un consorţiu românesc 100% (n.r. - Construcţii Erbaşu SA, Concelex SRL şi Terra Gaz Construct SRL) şi vom finaliza totul fără termene suplimentare. Vom da totul în funcţiune la timp. Valoarea totală a lucrărilor va ajunge undeva la 85 de milioane de euro cu tot cu TVA, pentru acest stadion care va avea 32.000 de locuri. Ca un exemplu, un stadion de aceeaşi dimensiune în Occident se face cu aproximativ 250 milioane de euro. La Budapesta se face un stadion dublu ca şi capacitate, de 67.000 de locuri, cu 500 de milioane de euro. Stadionul Ghencea va fi la standardele cerute pentru EURO 2020", <b>a precizat Cristian Erbaşu, directorul companiei Construcţii Erbaşu SA.<br/></b><br/>Prezentă la vizita premierului, Manuela Pătrăşcoiu, directorul Companiei Naţionale de Investiţii (CNI), a menţionat că stadioanele Steaua, Rapid şi Arcul de Triumf, cele trei aflate în construcţie în acest moment, vor costa în total aproximativ 160 de milioane de euro. "Valoarea finală a stadionului din Ghencea după încheierea actelor adiţionale va fi în jur de 420 de milioane de lei cu TVA, taxe, cote şi avize. Costurile celor trei stadioane au fost actualizate conform clauzelor contractuale şi prevederilor cu manopera, adică Ordonanţa 114. În total, costul celor trei stadioane se ridică la 160 de milioane de euro",<b> a spus Pătrăşcoiu.</b><br/><br/>Premierul Ludovic Orban, împreună cu ministrul Tineretului şi Sportului, Ionuţ Stroe, consilierul onorific al primului ministru, Gheorghe Popescu şi directorul Companiei Naţionale de Investiţii (CNI), Manuela Pătrăşcoiu, au vizitat, luni dimineaţă, şantierul Stadionului Steaua pentru a verifica stadiul lucrărilor.<br/><br/>România a primit organizarea a patru meciuri din cadrul Campionatul European din 2020 pe Arena Naţională din Capitală. UEFA solicită celor 12 ţări organizatoare să pună la dispoziţie alte patru stadioane la standarde internaţionale pentru antrenamentele oficiale ale echipelor naţionale. Cele patru arene pe care România le-a ales pentru a le moderniza sunt Arcul de Triumf, Steaua, Rapid şi Dinamo.<br/><br/>Din motive juridice, lucrările la stadionul Dinamo întârzie să înceapă, noua arenă din Şoseaua Ştefan cel Mare urmând să fie construită pe un alt amplasament, cel mai probabil în locul velodromului. Variante de rezervă sunt arenele din Ploieşti, Giurgiu, Voluntari şi Mogoşoaia.<br/><br/>Bucureştiul va găzdui trei partide în cadrul Grupei C şi una în faza optimilor de finală. Astfel, pe Arena Naţională sunt programate meciuri în zilele de 14, 18, 22 şi 29 iunie 2020. Dacă se califică, echipa naţională a României va juca cel puţin două partide la Bucureşti.</p>
    </article>
  </body>
</html>