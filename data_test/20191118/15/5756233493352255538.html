<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622178/%DA%A9%D8%A7%D9%87%D8%B4-%D8%A2%D9%85%D8%A7%D8%B1-%D8%B3%D8%B2%D8%A7%D8%B1%DB%8C%D9%86-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86%E2%80%8C%D9%87%D8%A7%DB%8C-%D8%AF%D9%88%D9%84%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T15:15:00+00:00"/>
    <meta property="og:title" content="کاهش آمار سزارین در بیمارستان‌های دولتی"/>
    <meta property="og:description" content="رئیس اداره مامایی دانشگاه علوم پزشکی شهید بهشتی، از کاهش ۷.۵ درصدی آمار سزارین در بیمارستان های دولتی تحت پوشش دانشگاه خبر داد."/>
  </head>
  <body>
    <article>
      <h1>کاهش آمار سزارین در بیمارستان‌های دولتی</h1>
      <address>
        <time datetime="2019-11-18T15:15:00+00:00">18 Nov 2019, 15:15</time>
      </address>
      <p>
        <i>رئیس اداره مامایی دانشگاه علوم پزشکی شهید بهشتی، از کاهش ۷.۵ درصدی آمار سزارین در بیمارستان های دولتی تحت پوشش دانشگاه خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محبوبه عقیقی، در کارگاه سه روزه تربیت مربی کلاس های آمادگی برای زایمان که با همکاری اساتید و اعضای هیئت علمی گروه مامایی دانشگاه برگزار شد، با اشاره به تلاش همکاران و حمایت های معاونین درمان در طول پنج سال گذشته، اظهار کرد: آمار سزارین در بیمارستان های دولتی تابعه دانشگاه از ۷۶.۳۵ درصد در سال ۹۲، در ۶ ماهه اول سال ۹۸، به ۶۸.۹۶ درصد کاهش یافته است.</p>
      <p>وی همچنین از کاهش ۱۶.۱ درصدی آمار زایمان سزارین در بیمارستان های خصوصی تابعه دانشگاه علوم پزشکی شهید بهشتی خبر داد و گفت: در همین بازه زمانی این آمار در بیمارستان های خصوصی تابعه دانشگاه از ۹۵.۷۳ به ۷۹.۶۳ درصد رسیده است.</p>
      <p>عقیقی ادامه داد: آموزش به عنوان یک ابزار کارآمد در فرهنگ سازی های اجتماعی نقش اساسی ایفا می کند.</p>
      <p>وی با اشاره به ضرورت اجرای برنامه ترویج دوره های زایمان، افزود: دوره های آموزشی برای آمادگی مادران باردار با هدف گسترش فرهنگ زایمان طبیعی در ارتقای سطح سلامت مادران و نوزادان جامعه در دستور کار این اداره قرار گرفت.</p>
      <p>رئیس اداره مامایی دانشگاه علوم پزشکی شهید بهشتی، افزود: زمینه فرهنگی و اجتماعی خانواده و انتقال اطلاعات برای کاهش ترس و اضطراب از زایمان، آموزش ترفندهای کاهش عوارض و درد های ناشی از این دوره، از عوامل موثر در تسهیل موفقیت پذیرش بارداری و ترویج زایمان طبیعی است.</p>
      <p>وی اظهار داشت: با راه اندازی ۱۰۷ اتاق LDR زایمانی، بهینه سازی فضاهای زایمانی، تشکیل کارگروه های فرهنگی در بیمارستان ها، تقویت کلاس های رایگان آمادگی برای زایمان در ۴۱ مرکز بیمارستانی بیش از ۶۸۰۰ مادر باردار در ۶ ماهه اول ۹۸ از خدمات آموزشی بهره مند شدند.</p>
      <p>عقیقی، درباره توانمندسازی کادر مامایی گفت: یقینا اهداف هر سازمانی با وجود پرسنل توانمند قابل تحقق است، به همین منظور با همکاری استادان گروه زنان و نوزادان دانشگاه دوره های آموزشی ترومبوآمبولی، پره اکلامپسی، شیرمادر، سوء مصرف مواد در مادران باردار، مهارت آموزی زایمان طبیعی، HBB، EPIQ، مراقبت های بالینی نوزاد مبتنی بر شواهد برای کادر مامایی برنامه ریزی و برگزار می شود.</p>
    </article>
  </body>
</html>