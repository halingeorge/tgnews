<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/kurdy-i-turechchyna/30274493.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T15:05:41+00:00"/>
    <meta property="og:title" content="Курди і Туреччина: політика (не) повернення"/>
    <meta property="og:description" content="Антикурдська риторика Ердогана прийшла на зміну ліберальному ставленню до нацменшин"/>
  </head>
  <body>
    <article>
      <h1>Курди і Туреччина: політика (не) повернення</h1>
      <address>
        <time datetime="2019-11-18T15:05:41+00:00">18 Nov 2019, 15:05</time>
      </address>
      <p>
        <b>Анна Романдаш</b>
      </p>
      <p>Іще кілька років тому нинішній президент Туреччини <b>Реджеп Тайїп Ердоган</b>, тоді ще прем’єр-міністр, міг похвалитися значними успіхами серед курдів, національної меншини на південному сході країни. Після багатьох десятиліть цькувань та утисків, збройних нападів і протестів курди й турецька держава почали знаходити спільну мову.</p>
      <p>Утім, потепління було коротким. У жовтні нього року Ердоган оголосив про початок воєнної операції «<b>Джерело миру</b>», мета якої – створити безпечну зону біля турецького кордону в Сирії, куди планують відселити велику частину сирійських біженців із Туреччини.</p>
      <figure>
        <img src="https://gdb.rferl.org/B00FBF3C-AC8E-4A67-86ED-13AD7186071C.jpg"/>
        <figcaption>Цивільні мешканці втікають від наступу турецьких військ на переважно курдське за населенням місто Рас-аль-Айн на північному сході Сирії, 16 жовтня 2019 року</figcaption>
      </figure>
      <p>Ця територія донедавна контролювалася загонами <b>сирійських курдів</b>, які протистояли угрупованню «<b>Ісламська держава</b>», і саме вони стали ціллю турецького вторгнення. Хоча курди в Сирії були союзниками США, Ердоган сприймав їх як потенційну загрозу – їхній успіх і потенційне створення курдської держави могли б підігріти сепаратизм у Туреччині, де курди навіть не мають автономії.</p>
      <h3>Курдське питання і турецький націоналізм</h3>
      <p>Коли Ердоган прийшов до влади, то доклав значних зусиль, щоб створити імідж миротворця серед курдів – нацменшини, яка складає приблизно одну п’яту населення. Риторика прем’єра відчутно відрізнялася від агресивних заяв і дій його попередників. Утім, ліберальна політика не тривала довго. Прикручування свобод серед курдів під приводом боротьби з тероризмом – така політика Анкари тепер.</p>
      <figure>
        <img src="https://gdb.rferl.org/7283A4C2-7EBE-45DC-921D-34C11172E33A_r1.jpg"/>
        <figcaption>Реджеп Тайїп Ердоган</figcaption>
      </figure>
      <p>«Стара» Туреччина була жорстокою до курдів, але коли Ердоган прийшов до влади, то він мав більш інклюзивний підхід», – пояснює <b>Дарія Алуссі</b>, консультант зі стратегічних комунікацій і експерт із питань Сирії. За її словами, стосунки між курдами й турецькою державою – це довга історія утисків, які зараз відновилися.</p>
      <p><b>Курди</b> – найбільший у світі народ, у якого нема своєї державності. При перерозподілі територій після Першої світової війни у курдів з’явився було шанс створити власну державу. У 1920 році, коли західні країни-переможці малювали карту регіону на місці колишньої Османської імперії, вони залишили місце для можливої курдської держави – але вже в 1923-му відмовилися від цієї ідеї. Тоді була створена Турецька Республіка, в яку увійшла також і частина етнічних курдських територій. Решта курдських земель опинилася в складі сусідніх держав – у Сирії, Ірані й Іраку (де курди мають свій автономний регіон). Усього курдів, як вважають, приблизно 40 мільйонів. Близько 15 мільйонів живе на території Туреччини, де вони складають до 20% населення країни.</p>
      <p>Курди – переважно мусульмани-суніти, так само, як і турки. Але у них є своя мова, точніше, група споріднених мов, і унікальна культура. Протягом 20-го століття турецька політика всіляко намагалася асимілювати курдів і утискала прояви національної самобутності. Зокрема, курдам <a href="https://www.theatlantic.com/international/archive/2015/08/turkey-kurds-pkk-syria/401624/">не дозволялося говорити</a> своєю мовою публічно до 1991 року. Їхнє телебачення було заборонене аж до 2002-го. Навіть деякі літери курдського алфавіту, які відсутні в турецькому, не можна було вживати до 2013 року. Також відбувалися масові переселення курдів, демонструвалася нетерпимість до їхньої культури й фольклору, а уряд заохочував міжетнічні шлюби.</p>
      <p>Утиски не залишилися без відповіді: турецькі курди протестували, вимагали більшого представництва в уряді й політиці країни, також зростала кількість прихильників відокремлення від Туреччини. Наприкінці 1970-х виникла «<b>Робітнича партія Курдистану</b>» («РПК», відома за курдським скороченням <b>PKK</b>) – спершу як політична група, але дуже скоро вона перетворилася на збройне сепаратистське угруповання, що не є ніякою партією. Уряд Туреччини, європейські країни і США, серед інших, зараховують це угруповання до терористичних організацій. У 1980-х роках «РПК» почала збройне повстання, яке переросло у курдсько-турецький конфлікт. «РПК», яка отримувала підтримку із Сирії й сусідніх країн, почала партизанську війну проти турецької армії, внаслідок чого загинуло близько<a href="https://www.bbc.com/news/world-middle-east-29702440"> 40 тисяч людей</a>. Майже 400 тисяч місцевих жителів втратили домівки, а <a href="https://www.hrw.org/reports/2005/turkey0305/3.htm#_Toc97005223">уряд виселив мешканців із близько трьох тисяч сіл</a> у неспокійному регіоні.</p>
      <h3>«У курдів нема друзів, окрім гір»</h3>
      <p>Коли Ердоган прийшов до влади, його політика була націлена на поліпшення стосунків із нацменшинами, зокрема із курдами. Він зустрічався із місцевими політичними лідерами, а також сприяв перемир’ю між Туреччиною й «РПК» – воно, втім, протрималося лише два роки (2013–2015). За словами Алуссі, зараз Ердоган повернувся до підходу своїх попередників у ставленні до курдів. «Зростає військова присутність у південно-східних частинах Туреччини, голова курдської партії й журналісти – в тюрмах», – додає вона.</p>
      <figure>
        <img src="https://gdb.rferl.org/C73A6579-98FF-477C-8EBB-A9D9053AF5AC.jpg"/>
        <figcaption>Прихильники «РПК» з прапором угруповання і портретом одного з його засновників Абдуллаха Оджалана, який відбуває довічне ув’язнення, архівне фото</figcaption>
      </figure>
      <p>«У курдів нема друзів, окрім гір» – це курдське прислів’я характеризує наявні проблеми, – продовжує Алуссі. – Курди знову у становищі жертв перемінних пріоритетів [великих держав]». Наприклад, операція, яку почав Ердоган на турецько-сирійському кордоні, націлена на «Сирійські демократичні сили». Вони складаються переважно із курдів та арабів, воюють проти «Ісламської держави» і донедавна мали підтримку США й Заходу. Їм вдалося створити адміністративний регіон на півночі і сході Сирії й перемогти «Ісламську державу» в багатьох стратегічних місцях у країні».</p>
      <figure>
        <img src="https://gdb.rferl.org/03E32B45-EC86-4D92-B09A-0A624EF6C87A.jpg"/>
        <figcaption>Бійці «Сирійських демократичних сил» і цивільне населення прощається з бійцями-курдами, які загинули в боях із турецькими військами за переважно курдське за населенням місто Рас-аль-Айн на північному сході Сирії, фото 22 жовтня 2019 року</figcaption>
      </figure>
      <p>Але президент США <b>Дональд Трамп</b> вирішив відмовитися від підтримки курдів перед загрозою турецького вторгнення і якраз перед ним вивів американські війська з регіону, залишивши союзників сам-на-сам із турецькою армією. «Американці підтримували курдів у боротьбі проти «Ісламської держави» і дали їм обіцянки у разі подолання ісламістів, – розповідає <b>Луїс Сарайва</b>, експерт із питань безпеки, в минулому військовий радник у ЄС і НАТО. – Те, що зробив Трамп, – це зрада найліпших союзників, яких вони мали в регіоні. У такий спосіб Трамп лише посилив значущість режиму Ердогана».</p>
      <figure>
        <img src="https://gdb.rferl.org/917FA912-7AD3-4955-BA72-3FB2ACDE191B.jpg"/>
        <figcaption>Курди закидають камінням турецьку військову техніку на північному сході Сирії, фото 8 листопада 2019 року</figcaption>
      </figure>
      <p>На думку експерта, американський президент вирішив не провокувати Туреччину, бо Ердоган пригрозив саботувати діяльність НАТО, якщо США втрутиться в операцію. «Трамп порушив один із головних принципів міжнародних відносин – захисту своїх союзників, – додає Сарайва. – А Ердоган отримав можливість назавжди вирішити «курдське питання» на своїх кордонах».</p>
      <p>«Поки росіяни й американці керують економічною складовою в Сирії, неясно, що саме досягла Туреччина своєю «мирною операцією» і для кого буде безпечною «зона безпеки», – каже Алуссі. Утім, експертка переконана, що це не на користь курдам. «Наразі їхнє майбутнє в руках Анкари, Дамаску і Москви», – додає вона.</p>
      <p>Сарайва погоджується: «Ердоган грає дуже розумну роль, бо знає, що американці розраховують на нього. Він отримав свободу атакувати «РПК» і курдів за межами Туреччини».</p>
      <h3>«Курди живуть, як і решта турецьких громадян»</h3>
      <p>«Ердоган багато разів заявляв, що якщо курди хочуть мати Курдистан, то такий уже є в Іраку. Після цих заяв не було активних протестів. Доки курди в Сирії воюють із турецькою армією, усі громадяни [Туреччини] підтримуватимуть солдатів», – каже <b>Ешґін Танріверді</b>, дослідник у сфері міжнародних відносин в Університеті Дев’ятого вересня (Ізмір, Туреччина).</p>
      <p>За його словами, атака проти курдів у Сирії не матиме жодного впливу на курдів усередині Туреччини. «Туреччина – багатоетнічна країна, але орієнтована на «турецькість». Основна державна політика – це зберегти складові частини країни вкупі. Тож якщо Туреччина воює із терористами, незважаючи на їхнє походження, усі громадяни це підтримають», – пояснює Танріверді позицію турецької влади.</p>
      <p>За його словами, в Туреччині відсутній етнічний конфлікт, бо протистояння в переважно курдських регіонах – це, каже він, протистояння між турецькою армією й «терористами» із «РПК», а не з цивільними. Тому, переконаний експерт, навряд чи турецькі курди будуть протестувати чи радикалізуються внаслідок операції «Джерело миру» в Сирії.</p>
      <p>«Є маленькі групи [радикалів], але в основному це гнів без дії. Утім, не курди, а саме «РПК» всередині Туреччини може активізуватися, і це, найімовірніше, зіграє на руку турецькій армії, щоб повністю її позбутися, – каже Танріверді. – Знову ж таки, головна ідея [турецького уряду] – боротьба з терористами, а не з курдами».</p>
      <p>Відкрито підтримувати «РПК» в Туреччині незаконно, адже це угруповання визнане терористичною організацією. Деякі політичні сили, які підтримували права нацменшин чи схвально відгукувалися про «РПК», були заборонені, а їхні лідери ув’язнені. Критики Ердогана всередині і за межами країни заявляють, що такі арешти – спроба політичного переслідування інакодумців. Багатьох активістів, які висвітлюють агресію турецьких сил проти курдів, також залякували або й ув’язнили – наприклад, курдська художниця <b>Зехра Доган</b> <a href="https://news.artnet.com/art-world/almost-three-years-prison-outspoken-artist-zehra-dogan-released-turkish-prison-1473943">провела майже три роки</a> у в’язниці через намальовану нею картину курдського кварталу, зруйнованого внаслідок операції турецьких силовиків.</p>
      <figure>
        <img src="https://gdb.rferl.org/1BE900AF-2F15-496D-AC26-27D81BC12A20_cx0_cy4_cw100_r1.jpg"/>
        <figcaption>Британський вуличний художник Бенксі намалював портрет Зехри Доган за ґратами у Нью-Йорку</figcaption>
      </figure>
      <p>На думку Алуссі, важко визначити, як вплинуть поточні події на курдів, але вона не вірить у задовільний результат. Експертка підсумовує: «Турецькі курди поки що мовчать, і неможливо передбачити вплив цієї суворої політики «старої Туреччини», яку сам Ердоган відкидав кілька років тому».</p>
      <p>Прогнози Сарайви невтішні: «Курди приречені в регіоні. Американці не притиснуть Ердогана до стіни і не виконають обіцянки, які дали курдам у минулому».</p>
    </article>
  </body>
</html>