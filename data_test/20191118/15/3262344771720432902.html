<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33116/asus-rog-phone-2-ultimate-strix-edition-prezzo"/>
    <meta property="og:site_name" content="DDay.it"/>
    <meta property="article:published_time" content="2019-11-18T15:15:00+00:00"/>
    <meta property="og:title" content="Debutta Asus ROG Phone II &quot;Ultimate Edition&quot;: servono 999 euro"/>
    <meta property="og:description" content="Piccoli cambiamenti nella disponibilità di GB per la RAM e l’archiviazione delle versioni Ultimate e Strix del ROG Phone II di Asus. Lo Strix ha solo 8 GB di RAM e costa 300 euro in meno."/>
  </head>
  <body>
    <article>
      <h1>Debutta Asus ROG Phone II "Ultimate Edition": servono 999 euro</h1>
      <h2>Piccoli cambiamenti nella disponibilità di GB per la RAM e l’archiviazione delle versioni Ultimate e Strix del ROG Phone II di Asus. Lo Strix ha solo 8 GB di RAM e costa 300 euro in meno.</h2>
      <address><time datetime="2019-11-18T15:15:00+00:00">18 Nov 2019, 15:15</time> by <a rel="author">Sergio Donato</a></address>
      <p>Asus continua a spingere sulla declinazione gaming dei suoi smartphone, annunciando una versione “Ultimate Edition” del ROG Phone II visto in estate, e <b>svelando ROG Phone II “Strix Edition”, che scende di RAM e anche di prezzo</b>.</p>
      <p>La versione Elite di ROG Phone II <a href="https://www.dday.it/redazione/31647/asus-rog-phone-ii-ufficiale-oled-a-120-hz-e-batteria-6000-mah-ma-resta-un-gaming-phone-senza-veri-giochi">l’avevamo conosciuta a luglio</a>, con i suoi 12 GB di RAM e 512 GB di archiviazione messi all’opera da uno Snapdragon 855+ con 12 strati di sistema di raffreddamento a camera di vapore in vetro.</p>
      <p>Non contenta, <b>Asus ha portato sul mercato la Ultimate Edition appena presentata a 1 TB di archiviazione</b>, dandole anche un sistema di raffreddamento a camera di vapore in vetro a 20 strati. Restano invariati i 12 GB di RAM e lo Snapdragon 855+.</p>
      <p>Migliora anche il 4G LTE, <b>che per la versione Ultimate passa da 1,2 Gbps a 2 Gbps di velocita massima in download</b>. Le altre specifiche collimano con quelle del ROG Phone II Elite di luglio.</p>
      <figure>
        <img src="https://cdn.dday.it/system/uploads/picture/image/58830/content_small_ROG_Phone_II_ZS660KL_Strix_Edition_04.jpg"/>
      </figure>
      <p> </p>
      <h3>Per un ROG Phone 2 si arriva fino a 999 euro</h3>
      <p>Il ROG Phone II “Strix Edition” <b>scende a 8 GB di RAM e a 128 GB di archiviazione.</b> Asus non modifica nient’altro, se non il sistema di raffreddamento a camera di vapore, in questo caso in materiale metallico, e il 4G LTE da 1 Gbps massimo in download.</p>
      <p>Il ROG Phone II Ultimate Edition sarà un’esclusiva di Asus eShop e sarà disponibile a breve al prezzo di <b>999 euro</b>; mentre la Strix Edition sarà offerta anche da Unieuro a un prezzo consigliato di <b>699 euro</b>. La Elite Edition resterà in vendita a 899 euro.</p>
    </article>
  </body>
</html>