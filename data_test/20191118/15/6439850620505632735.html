<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461593/%E0%A6%95%E0%A7%8D%E0%A6%AF%E0%A6%BE%E0%A6%B2%E0%A6%BF%E0%A6%AB%E0%A7%8B%E0%A6%B0%E0%A7%8D%E0%A6%A8%E0%A6%BF%E0%A7%9F%E0%A6%BE%E0%A7%9F-%E0%A6%AA%E0%A6%BE%E0%A6%B0%E0%A6%BF%E0%A6%AC%E0%A6%BE%E0%A6%B0%E0%A6%BF%E0%A6%95-%E0%A6%85%E0%A6%A8%E0%A7%81%E0%A6%B7%E0%A7%8D%E0%A6%A0%E0%A6%BE%E0%A6%A8%E0%A7%87-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A7%AB-%E0%A6%9C%E0%A6%A8%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T15:35:00+00:00"/>
    <meta property="og:title" content="ক্যালিফোর্নিয়ায় পারিবারিক অনুষ্ঠানে গুলিতে ৫ জনের মৃত্যু"/>
    <meta property="og:description" content="অনলাইন ডেস্ক ॥ যুক্তরাষ্ট্রের ক্যালিফোর্নিয়া অঙ্গরাজ্যের একটি বাড়িতে পারিবারিক অনুষ্ঠানে অজ্ঞাত এক ব্যক্তির ছোড়া গুলিতে অন্তত ১০ জন গুলিবিদ্ধ হওয়ার পর পাঁচ জন মারা গেছেন। রবিবার রাতে ফ্রেশনো শহরে ফুটবল খেলা দেখার এক পার্টিতে এ ঘটনা ঘটেছে বলে পুলিশের বরাতে জানিয়েছে সিএনএন। ওই বাড়িটির পেছনের উঠানে ওই ..."/>
  </head>
  <body>
    <article>
      <h1>ক্যালিফোর্নিয়ায় পারিবারিক অনুষ্ঠানে গুলিতে ৫ জনের মৃত্যু</h1>
      <address>
        <time datetime="2019-11-18T15:35:00+00:00">18 Nov 2019, 15:35</time>
      </address>
      <figure>
        <img src="http://www.dailyjanakantha.com/files/201911/1574094846_27.jpg"/>
      </figure>
      <p>অনলাইন ডেস্ক ॥ যুক্তরাষ্ট্রের ক্যালিফোর্নিয়া অঙ্গরাজ্যের একটি বাড়িতে পারিবারিক অনুষ্ঠানে অজ্ঞাত এক ব্যক্তির ছোড়া গুলিতে অন্তত ১০ জন গুলিবিদ্ধ হওয়ার পর পাঁচ জন মারা গেছেন।</p>
      <p>রবিবার রাতে ফ্রেশনো শহরে ফুটবল খেলা দেখার এক পার্টিতে এ ঘটনা ঘটেছে বলে পুলিশের বরাতে জানিয়েছে সিএনএন।</p>
      <p>ওই বাড়িটির পেছনের উঠানে ওই পরিবারের সদস্যরা ও তাদের বন্ধুরা ফুটবল খেলা দেখার জন্য জড়ো হয়েছিলেন। এ সময় অজ্ঞাত এক সন্দেহভাজন উপস্থিত হয়ে গুলি করে বলে ফ্রেশনো পুলিশের লেফটেন্যান্ট বিল ডুলেই এক সংবাদ সম্মেলনে জানিয়েছেন।</p>
      <p>স্থানীয় সময় রাত ৮টার দিকে ওই গুলিবর্ষণের ঘটনা নিয়ে বেশ কয়েকটি কল আসার পর পুলিশ কর্মকর্তারা বাড়িটিতে গিয়ে হাজির হন।</p>
      <p>ফ্রেশনো পুলিশের ডেপুটি প্রধান মাইকেল রিড জানিয়েছেন, ঘটনাস্থলে যাওয়ার পথে আরও কয়েকটি কল পায় পুলিশের অগ্রবর্তী দল, ওই সব কলে বেশ কয়েকজন গুলিবিদ্ধ হয়েছেন বলে জানানো হয়।</p>
      <p>গুলিবর্ষণের পরপরই ২৫ থেকে ৩০ বছর বয়সী চার ব্যক্তি মারা যায় বলে জানিয়েছেন তিনি। আরেক আহতকে ওই এলাকার কমিউনিটি রিজিওনাল মেডিকেল সেন্টারে (সিআরএমসি) নেওয়ার পর তার মৃত্যু হয়।</p>
      <p>গুলিবিদ্ধ আরও পাঁচ জনের অবস্থা স্থিতিশীল আছে এবং তাদের সিআরএমসিতে ভর্তি করা হয়েছে বলে রিড জানিয়েছেন।</p>
      <p>তিনি জানান, ফুটবল খেলা দেখার ওই পার্টিতে প্রায় ৩৫ জনের মতো উপস্থিত ছিলেন, তখন ওই সন্দেহভাজন হেঁটে সেখানে উপস্থিত হয়ে গুলি করে।</p>
      <p>সন্দেহ হওয়ার মতো কোনো তথ্য ও সন্দেহজনক কোনো গাড়ির বিষয়ে কোনো বর্ণনা পাওয়া যায়নি বলে ডুলেই জানিয়েছেন। সন্দেহভাজনের বিষয়ে প্রত্যক্ষদর্শীর তথ্য পেতে ও নজরদারি ক্যামেরার ফুটেজের খোঁজে পুলিশ ওই এলাকার প্রত্যেক বাড়িতে গিয়ে খোঁজ নিচ্ছে বলে জানিয়েছেন তিনি।</p>
    </article>
  </body>
</html>