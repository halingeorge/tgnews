<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232329/"/>
    <meta property="og:site_name" content="Українська правда"/>
    <meta property="article:published_time" content="2019-11-18T15:00:17+00:00"/>
    <meta property="og:title" content="Комітет Європарламенту затвердив угорського єврокомісара, який відповідатиме за Україну"/>
    <meta property="og:description" content="Дві найбільші політичні групи в Європарламенті заявили, що підтримають кандидата Угорщини Олівера Варгеї на посаді єврокомісара з питань політики сусідства та розширення."/>
  </head>
  <body>
    <article>
      <h1>Комітет Європарламенту затвердив угорського єврокомісара, який відповідатиме за Україну</h1>
      <address>
        <time datetime="2019-11-18T15:00:17+00:00">18 Nov 2019, 15:00</time>
      </address>
      <p>Дві найбільші політичні групи в Європарламенті заявили, що підтримають кандидата Угорщини Олівера Варгеї на посаді єврокомісара з питань політики сусідства та розширення.</p>
      <p>Про це повідомляє "Є<a href="https://www.eurointegration.com.ua/news/2019/11/18/7103177/">вропейська правда</a>" із посиланням на <a href="https://www.politico.eu/">Politico</a>.</p>
      <p>Варгеї отримав схвалення від членів комітету Європарламенту із закордонних справ після того, як він <b><a href="https://www.eurointegration.com.ua/news/2019/11/18/7103175/">надав запевнення у своїй незалежності</a></b> від прем'єр-міністра Віктора Орбана у відповідях на додаткові запитання євродепутатів.</p>
      <p>Минулого тижня депутати Європарламенту, зокрема, представники групи соціалістів і демократів, <b><a href="https://www.eurointegration.com.ua/news/2019/11/14/7103052/">відмовилися</a></b> схвалити Варгеї через стурбованість щодо його залежності від вказівок угорського уряду, який має тісні стосунки з Москвою.</p>
      <p>Угорщина була останньою країною, у якої не було затверджено кандидата в нову Єврокомісію. 27 листопад під час пленарного засідання Європейського парламенту має бути затверджений її склад, хоча інституція все ще потребує рішення щодо відмови Великої Британії у призначенні свого єврокомісара.</p>
      <p>Обрана президент Єврокомісії Урсула фон дер Ляєн затвердила його кандидатуру і навіть вже доручила Варгеї у межах його повноважень, серед іншого, <b><a href="https://www.eurointegration.com.ua/news/2019/11/8/7102808/">підтримувати українські реформи</a>.</b></p>
      <p>Нагадаємо, перший угорський кандидат Ласло Трочані <b><a href="https://www.eurointegration.com.ua/news/2019/09/30/7101362/">не пройшов процес відбору</a> </b>в комітеті Європарламенту.</p>
      <p>Трочані вважався близьким соратником Орбана, який повністю відкидає міграційну політику ЄС, а його уряд ухвалив кілька суперечливих законів, що призвело до критики з боку Брюсселя і судових справ. Депутати Європарламенту також послалися на стурбованість з приводу його "зв'язків з Росією".</p>
      <p>Замість нього Угорщина запропонувала дипломата Олівера Варгеї, який багато років працює у Брюсселі і нині очолює угорське представництво в ЄС.</p>
    </article>
  </body>
</html>