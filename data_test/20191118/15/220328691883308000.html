<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/sluzhitelite-na-a1-ss-spetsialna-nagrada-ot-spasiteli-na-detstvoto-407059.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T15:43:38+00:00"/>
    <meta property="og:title" content="Служителите на А1 със специална награда от „Спасители на детството”"/>
    <meta property="og:description" content="Те бяха отличени за своя принос към развитието на приемната грижа у нас"/>
  </head>
  <body>
    <article>
      <h1>Служителите на А1 със специална награда от „Спасители на детството”</h1>
      <address><time datetime="2019-11-18T15:43:38+00:00">18 Nov 2019, 15:43</time> by <a rel="author">Редактори</a></address>
      <p>Служителите на А1 получиха специално признание по време на наградите „Спасители на детството”, които се организират за шеста поредна година от Националната асоциация за приемна грижа (НАПГ). Те бяха отличени за своя принос към развитието на приемната грижа у нас – част от тях стават индивидуални дарители на организацията, а други участват пряко в инициативи в полза на приемните семейства и децата.</p>
      <p>„Партньорството с НАПГ е един от най-големите социални проекти на А1 и един от най-важните за нас. Когато избираме кои организации да подкрепим, се водим най-вече от три критерия – каузата да е значима за българското общество, да се припознава от колегите в компанията и да показва видими резултати. Поздравявам ръководството и членовете на асоциацията за резултатите, които постигат вече 10 години. Вярвам, че заедно променяме нагласите и създаваме по-добро бъдеще”, сподели Илияна Захариева, директор „Корпоративни комуникации” в А1.</p>
      <p>И през тази година наградите „Спасители на детството” отдадоха дължимото на всички семейства, личности и организации, които със своята отговорност, вдъхновение и активна гражданска позиция, допринасят за развитието на приемната грижа в България. Конкурсът отличи и всеотдайните координатори на НАПГ в страната и социалните работници, без които процесът по приемна грижа би бил невъзможен.</p>
      <p>Наградени бяха редица лекари за ефективната медицинска подкрепа на приемните семейства, учителите за подкрепата, която оказват на децата и младежите и общински институции и инвеститори за оказаното съдействие и цялостната работа по темата.</p>
      <p>В партньорство с А1 единствената родителска организация на приемните родители у нас има възможност да предостави всички необходими услуги за развитие на програмата, включващи срещи и обучения за приемните родители, достъп до социални, правни и психологически консултации, участие на децата и младежите в лагери и обучения. От своето създаване преди 10 години досега асоциацията е привлякла повече от 800 приемни родители, специалисти и млади хора.</p>
      <p>На снимката: Наградата получава Биляна Дражева, мениджър „Вътрешни комуникации” в А1.</p>
    </article>
  </body>
</html>