<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/manazerovi-ktery-pracoval-pro-fica-se-vzdaluje-misto-ve-vedeni-dopravniho-podniku-82813"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T15:40:12+00:00"/>
    <meta property="og:title" content="Manažerovi, který pracoval pro Fica, se vzdaluje místo ve vedení dopravního podniku"/>
    <meta property="og:description" content="Mateje Augustína navrhuje radní za Spojené síly pro Prahu, nemá však dostatečnou podporu u politiků zbývající části koalice v Praze."/>
  </head>
  <body>
    <article>
      <h1>Manažerovi, který pracoval pro Fica, se vzdaluje místo ve vedení dopravního podniku</h1>
      <address><time datetime="2019-11-18T15:40:12+00:00">18 Nov 2019, 15:40</time> by <a rel="author">Radek Nohl</a></address>
      <p>Mateje Augustína navrhuje radní za Spojené síly pro Prahu, nemá však dostatečnou podporu u politiků zbývající části koalice v Praze.</p>
      <p>Slovenskému manažerovi Mateji Augustínovi se komplikuje cesta do představenstva pražského dopravního podniku.</p>
      <p>Muž, jehož kariéra je mimo jiné spojená i s érou bývalého slovenského premiéra Roberta Fica, nemá – jak zjistil Seznam – dostatečnou podporu u politiků současné koalice v Praze.</p>
      <p>Matej Augustín je nominantem Spojených sil pro Prahu. Jak popisují zástupci koalice, do představenstva ho chce náměstek primátora Petr Hlubuček.</p>
      <p>Pražský primátor Zdeněk Hřib však už uvedl, že zástupci jeho strany Pirátů nebudou hlasovat pro nikoho, kdo neprošel výběrovým řízením, a to Matej Augustín neprošel.</p>
      <p>Ani náměstek primátora pro dopravu Adam Scheinherr (Praha Sobě), který je zároveň předsedou dozorčí rady dopravního podniku, v tuto chvíli nepočítá, že by slovenský manažer v představenstvu usedl.</p>
      <p>„Za mne nemá pan Augustín podporu a nyní nechystám na program jednání dozorčí rady tento bod zařazovat,“ napsal Seznamu Scheinherr.</p>
      <p>„Věc stále není rozhodnuta,“ uvedl pak radní Spojených sil pro Prahu Petr Hlubuček, když se ho Seznam ptal, jestli o Augustínovi bude už tento týden hlasovat dozorčí rada dopravního podniku.</p>
      <related>
        <a href="https://www.seznamzpravy.cz/clanek/do-vedeni-prazskeho-dopravniho-podniku-miri-manazer-ktery-byl-hlavnim-poradcem-ficovy-vlady-82506"/>
      </related>
      <p>Matej Augustín se nechce ke své budoucnosti v tuto chvíli vyjadřovat.</p>
      <p>„Zeptejte se na to členů dozorčí rady, já se nechci vyjadřovat k něčemu, o čem nevím, zda k tomu vůbec dojde,“ řekl Augustín.</p>
      <p>Augustín se už byl představit i zastupitelům ze Spojených sil pro Prahu. Část politiků říká, že je schopný manažer a má silný životopis.</p>
      <p>V něm Augustín uvádí, že je energický a inovativní odborník. A že má dlouholeté zkušenosti ve finančních institucích, bankovnictví a železničním sektoru.</p>
      <p>V éře Ficovy vlády vedl Augustín státní železniční společnost Cargo Slovakia. Za jeho působení se v roce 2009 podle zpráv médií dostal tento dopravce do ztráty 127 milionů eur. V první polovině roku 2010, než byl odvolán, pak vykázala firma Cargo Slovakia ztrátu 36,3 milionu eur.</p>
      <p>Primátor Hřib uvedl, že Piráti mají pochybnosti právě kvůli jeho působení v této železniční společnosti.</p>
      <related>
        <a href="https://www.seznamzpravy.cz/clanek/prazsky-dopravni-podnik-vyplati-byvalemu-rediteli-na-odchod-pres-dva-miliony-korun-63834"/>
        <a href="https://www.seznamzpravy.cz/clanek/prazsky-dopravni-podnik-da-bez-souteze-zakazku-za-pul-miliardy-firme-nejbohatsiho-cecha-58406"/>
      </related>
      <p>Za Ficovy vlády se v roce 2013 stal Augustín hlavním státním poradcem na slovenském úřadu vlády. Měl na starosti vyhodnocení strategických investic a přípravu podnikatelských plánů.</p>
      <p>Jenže některým členům dozorčí rady pražského dopravního podniku se jeho minulost příliš nezdá.</p>
      <p>Podle informací Seznamu Augustín – aby politiky uklidnil – předložil čestné prohlášení, v němž uvádí, že se s Robertem Ficem viděl jednou v životě.</p>
    </article>
  </body>
</html>