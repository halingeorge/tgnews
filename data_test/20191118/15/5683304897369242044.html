<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/18/karnataka-rebel-mla-mtb-nagaraj-fortune-grew-by-rs-185-crore-in-18-months.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T15:13:00+00:00"/>
    <meta property="og:title" content="കോൺഗ്രസ് വിട്ട് ബിജെപിയിലെത്തി;18 മാസം കൊണ്ട് കൂടിയത് 185 കോടിയുടെ സ്വത്ത്"/>
    <meta property="og:description" content="ബെംഗളൂരു∙ 18 മാസം കൊണ്ട് 185 കോടിരൂപ സമ്പാദിച്ച് കർണാടകയിലെ മുൻ എംഎൽഎ. കോണ്‍ഗ്രസ് വിമതനും ഇപ്പോൾ കര്‍ണാടകയിലെ ഹോസകോട്ടയിലെ ബിജെപി സ്ഥാനാര്‍ഥിയുമായ.affidavit. BJP. disqualified mlas. JD(S). karnataka. karnataka bye-elections. MTB Nagaraj. Malayalam News. manorama online. latest news. Karnataka rebel mla. എം. ടി. ബി. നാഗരാജ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കോൺഗ്രസ് വിട്ട് ബിജെപിയിലെത്തി;18 മാസം കൊണ്ട് കൂടിയത് 185 കോടിയുടെ സ്വത്ത്</h1>
      <address><time datetime="2019-11-18T15:13:00+00:00">18 Nov 2019, 15:13</time> by <a rel="author">മനോരമ ലേഖകൻ</a></address>
      <p>ബെംഗളൂരു∙ 18 മാസം കൊണ്ട് 185 കോടി രൂപ സമ്പാദിച്ച് കർണാടകയിലെ മുൻ എംഎൽഎ. മുൻ കോണ്‍ഗ്രസ് വിമതനും ഇപ്പോൾ കര്‍ണാടകയിലെ ഹോസകോട്ടയിലെ ബിജെപി സ്ഥാനാര്‍ഥിയുമായ എം. ടി.ബി. നാഗരാജിനാണ് അമ്പരപ്പിക്കുന്ന സ്വത്ത് വർധന ഉണ്ടായിരിക്കുന്നത്. കർണാടകയിൽ അയോഗ്യരാക്കപ്പെട്ട എംഎൽഎമാർക്ക് തിരഞ്ഞെടുപ്പിൽ മത്സരിക്കാമെന്ന് സുപ്രീം കോടതി ഉത്തരവിട്ടതിനു പിന്നാലെ സമർപ്പിച്ച സത്യവാങ്മൂലത്തിലാണ് പുതിയ സ്വത്തുവിവരം വെളിപ്പെടുത്തിയത്.</p>
      <p>2018ലെ നിയമസഭാ തിരഞ്ഞെടുപ്പു സമയത്ത് 1015 കോടിയായിരുന്നു നാഗരാജിന്‍റെ ആസ്തി. ഇപ്പോൾ നാഗരാജിനും ഭാര്യയ്ക്കും കൂടി 1201 കോടി രൂപയുടെ ആസ്തിയുണ്ടെന്ന് സത്യവാങ്മൂലത്തിൽ വ്യക്തമാക്കുന്നു. </p>
      <p>നാഗരാജിന് ആകെയുള്ള ജംഗമസ്വത്ത് 419.28 കോടി രൂപയാണ്. ഇതിൽ 104.53 കോടി രൂപയാണ്  ഈ വർഷം വർദ്ധിച്ചത്. നാഗരാജിന്റെ ഭാര്യയുടെ പേരിലുള്ള ജംഗമസ്വത്ത് ഒരു വർഷം കൊണ്ട് 44.9 കോടിയിൽ നിന്ന് 164.34 കോടിയിലേക്കാണ് ഉയർന്നത്. നാഗരാജിന്റെ സ്ഥാവര വസ്തുക്കളിൽ വിദ്യാഭ്യാസ സ്ഥാപനങ്ങളും കല്യാണ മണ്ഡപങ്ങളും വ്യവസായ സ്ഥാപനങ്ങളും ബെംഗളൂരുവിലെ വിവിധ ഇടങ്ങളിലെ കൃഷിയേതര സ്ഥലങ്ങളും ഉൾപ്പെടുന്നു. 2.46 കോടി വിലമതിക്കുന്ന വാഹനങ്ങൾ നാഗരാജിനും ഭാര്യയ്ക്ക് 1.72 കോടിയുടെ പോർഷെ കാറും ഉണ്ട്. മുൻപ് നാഗരാജ് റോള്‍സ് റോയ്‍സിന്‍റെ ഫാന്‍റം VIII കാര്‍ സ്വന്തമാക്കിയിരുന്നു.</p>
      <p>എച്ച്. ഡി. കുമാരസ്വാമിയുടെ സഖ്യ സര്‍ക്കാരിനെ താഴെയിറക്കിയതിനു തൊട്ടു പിന്നാലെയാണ് ഈ സ്വത്ത് വര്‍ധനയെന്നും സത്യവാങ്മൂലത്തിൽ നിന്നു വ്യക്തമാകും. ബെംഗളൂരുവിലെ ബോസ്കോട്ടെ ജില്ലയിൽ നിന്ന് മൂന്നു തവണ നിയമസഭയിലെത്തിയ വ്യക്തിയാണ് നാഗരാജ്. മുൻ കോൺഗ്രസ്– ജെഡിഎസ് മന്ത്രിസഭയിലെ ഭവന വകുപ്പ് മന്ത്രിയായിരുന്നു. നാഗരാജ് ഉൾപ്പെടെ 17 എംഎൽഎമാരെയാണ് സ്പീക്കർ അയോഗ്യരാക്കിയത്.</p>
      <p><b>English Summary</b> : Karnataka Rebel MLA MTB Nagaraj's Fortune Grew by Rs 185 Crore in 18 Months, Reveals Poll Affidavit</p>
    </article>
  </body>
</html>