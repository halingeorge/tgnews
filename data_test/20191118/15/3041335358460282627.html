<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/lifearts/i-dimitra-papadima-einai-i-marika-kotopouli-to-agrimi/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T15:32:16+00:00"/>
    <meta property="og:title" content="Η Δήμητρα Παπαδήμα είναι η «Μαρίκα Κοτοπούλη, το αγρίμι»"/>
    <meta property="og:description" content="Η μεγάλη πρωταγωνίστρια του θεάτρου Μαρίκα Κοτοπούλη είναι το κεντρικό πρόσωπο της παράσταση «Μαρίκα Κοτοπούλη: Το αγρίμι» που ανεβαίνει κάθε Παρασκευή, Σάββατο και Κυριακή στο θέατρο Αθήναιον της Θεσσαλονίκης."/>
  </head>
  <body>
    <article>
      <h6 class="kicker">Μιλαει στα ΝΕΑ</h6>
      <h1>Η Δήμητρα Παπαδήμα είναι η «Μαρίκα Κοτοπούλη, το αγρίμι»</h1>
      <h2>Η μεγάλη πρωταγωνίστρια του θεάτρου Μαρίκα Κοτοπούλη είναι το κεντρικό πρόσωπο της παράσταση «Μαρίκα Κοτοπούλη: Το αγρίμι» που ανεβαίνει κάθε Παρασκευή, Σάββατο και Κυριακή στο θέατρο Αθήναιον της Θεσσαλονίκης.</h2>
      <address><time datetime="2019-11-18T15:32:16+00:00">18 Nov 2019, 15:32</time> by <a rel="author" href="https://www.tanea.gr/editor/%ce%b4%ce%b9%ce%bf%ce%bd%cf%85%cf%83%ce%af%ce%b1-%ce%bc%ce%b1%cf%81%ce%af%ce%bd%ce%bf%cf%85/" target="_blank">Διονυσία Μαρίνου</a></address>
      <p>Η μεγάλη πρωταγωνίστρια του θεάτρου Μαρίκα Κοτοπούλη είναι το κεντρικό πρόσωπο της παράσταση «Μαρίκα Κοτοπούλη: Το αγρίμι» που ανεβαίνει κάθε Παρασκευή, Σάββατο και Κυριακή στο θέατρο Αθήναιον της Θεσσαλονίκης. Η Δήμητρα Παπαδήμα γράφει, σκηνοθετεί και υποδύεται την μεγάλη ηθοποιό. Μαζί της ο Γιάννης Μποσταντζόγλου .</p>
      <p>Σ’ αυτήν την παράσταση, η Κοτοπούλη, το γέννημα θρέμμα του σανιδιού, πνεύμα ελεύθερο και ατίθασο, παρουσιάζει στο κοινό που τη λάτρεψε ως μοναδική ιέρεια της θεατρικής τέχνης και την αμφισβήτησε ως ανήθικη Γυναίκα, τη δική της, προσωπική ιστορία. Ομολογώντας χωρίς ενδοιασμούς, με τον δικό της απαράμιλλο τρόπο, πως πάσχει από υπερβολικό πάθος, όχι όμως από απεριόριστη δύναμη. Για την παθιασμένη αυτή γυναίκα, το αίσθημα της αυτοσυντήρησης δεν είναι το ισχυρότερο που διαθέτει ο άνθρωπος.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Είκοσι τρεις μέρες και είκοσι τρεις νύχτες δίνει την ψυχή της σε θεατρικούς ρόλους, μη γνωρίζοντας την δολοφονία του αγαπημένου της Ίωνα Δραγούμη, από άγνωστες σφαίρες, πατριωτών. Κάποιοι της το κρατούν κρυφό, είκοσι τρεις μέρες και νύχτες. Κάποιοι σωπαίνουν γιατί… Λυγίζουν τα τουφέκια τους μπροστά στην οργή της Κοτοπούλη!</p>
      <p>Το Αγρίμι του Ίωνα Δραγούμη, η Μαρίκα, σπάει τα δεσμά του καθωσπρεπισμού της ασφυκτικής κοινωνίας και επιτίθεται με λύσσα στο κατεστημένο. Τίποτα και κανείς δεν μπορεί να σταματήσει την πορεία της στα άγνωστα μονοπάτια της ζωής…. Όμως, κάπου ανάμεσα στο κοινό, που δεν την αφήνει από τα μάτια του, βρίσκεται ένας άντρας για να ακουμπήσει πάνω του τη μοναξιά της…. Τον προειδοποιεί πως καίει σαν φλόγα και ξεκαρδίζεται στα γέλια… Το γέλιο είναι ό,τι απόμεινε μέσα στις στάχτες!</p>
      <p>Η Δήμητρα Παπαδήμα, μιλάει στα «Νέα» για την παράσταση, την Κοτοπούλη αλλά και το πάθος.</p>
      <p> </p>
      <p>Πώς προέκυψε η ιδέα για την παράσταση;</p>
      <p>Την ιδέα για την παράσταση θα την χαρακτήριζα …..’αναμενόμενη’! Την ‘συνέλαβα’  κατά την διάρκεια των περσινών παραστάσεων που ενσάρκωνα την Πηνελόπη Δέλτα, στην Θεσσαλονίκη στο θέατρο Αθήναιον. Το ενδιαφέρον των θεατών για την προσωπικότητα της Δέλτα με «έβαλε στην πρίζα» για να αναζητήσω την άλλη  εκρηκτική γυναίκα της εποχής, τη θεατρίνα, Μαρίκα Κοτοπούλη. Μάλιστα στα λόγια που έλεγα ως Δέλτα, ασυνείδητα  της  απαντούσα (από μέσα μου) στη σκηνή, σαν Κοτοπούλη. Αστείο ως παρανοϊκό!</p>
      <p>Από την Πηνελόπη Δέλτα πήγατε φέτος σε άλλη μία μεγάλη γυναίκα, την Μαρίκα Κοτοπούλη. Τι σας ελκύει σ' αυτές τις μεγάλες προσωπικότητες της ελληνικής τέχνης;</p>
      <p>Η Κοτοπούλη και η Δέλτα τόσο διαφορετικές αλλά συγχρόνως τόσο ίδιες!! Πιστέψτε με. Γυναίκες άπιαστες –πιασμένες, όμως, μέσα στη φάκα. Η κάθε μια στη δική της φάκα. Οι άνθρωποι που δεν χωράνε πουθενά και δεν ανήκουν σε κανένα, ούτε καν στον εαυτό τους, είναι πρόκληση για όλους όπως και για μένα.</p>
      <p>Ποια έρευνα χρειάστηκε να κάνετε ώστε να αποτυπώσετε τη ζωή της και ως σενάριο αλλά και ως ερμηνεία πάνω στη σκηνή;</p>
      <p>Διάβασα και ξαναδιάβασα τα ημερολόγια του Δραγούμη που την αποτυπώνει με τον τρόπο του, αλλά και την ανάλυση που επιχειρεί να κάνει η Δέλτα στην προσωπικότητά της. Κατάλαβα πως η αλήθεια βρίσκεται στη μέση. Σε αυτά που δεν γράφτηκαν αλλά εννοούνται. Πήρα ανάσα λοιπόν και έγραψα όσα θα ήθελε η Κοτοπούλη να ξέρουμε γι αυτήν… ειδικά για τις 23 μέρες και νύχτες που της κρύβουν τη δολοφονία του Δραγούμη. Το «καθαρόαιμο αγοροκόριτσο» ξεσπάει  για μια ακόμα φορά πάνω στη σκηνή – στο στοιχείο της- και μαγνητίζει, ακτινοβολεί ταλέντο!</p>
      <p>Τι προκλήσεις αντιμετωπίζετε με το ρόλο; Πώς τον χειρίζεστε;</p>
      <p>Αφήνω το ρόλο να με χειρίζεται, έχει πιο ενδιαφέρον…. Όσο για προκλήσεις… Η μεγαλύτερη είναι που μπορώ και εκφράζομαι λες και ζω στο σήμερα….</p>
      <p>Πώς μια ιέρεια του θέατρου, μετατρέπεται τελικά σε αγρίμι;</p>
      <p>Η ιέρεια του Θεάτρου ήταν ένα Αγρίμι. Αυτόν τον χαρακτηρισμό της έδωσε ο Δραγούμης και είχε δίκαιο. Άλλωστε και η ίδια έλεγε πως κατά λάθος γεννήθηκε άνθρωπος… ζώο έπρεπε να γεννηθεί και μάλιστα άγριο… Ποιος θα το ομολογούσε αυτό στις μέρες μας;;; Διασκεδάζω τρελά μαζί της! όσο και την πονάω!</p>
      <p>Το πάθος που σημάδεψε τη ζωή της, είναι αυτό που τη σώζει την επόμενη ημέρα. Η διπλή αυτή λειτουργία πώς αγγίζει εσάς;</p>
      <p>Το πάθος, είχε ανάγκη να το ζήσει…. Όπως όλοι μας! Ο Δραγούμης ήταν αυτό το άπιαστο…. Αερικό…. Που το λατρεύεις και το μισείς γιατί δίνει νόημα στη ζωή σου! Η Κοτοπούλη υπήρξε  ρομαντική ρεαλίστρια…. Γιατί τίποτα δεν της χαρίστηκε… Παντρεύτηκε μετά το θάνατο του Δραγούμη (τέσσερα χρόνια αργότερα) γιατί έτσι τα έφερε η μοίρα… Και στις στάχτες φυτρώνει λουλούδι…. Για όσο κρατήσει…</p>
      <p>Βρίσκετε, τηρουμένων των αναλογιών, κοινά σημεία επαφής με την Κοτοπούλη;</p>
      <p>Κοινά σημεία πολλά…. Που μου φέρνουν δάκρυα και γέλια…. Τα περισσότερα επί σκηνής!! Στην ίδια σκηνή όπου πάτησε πέρυσι η Δέλτα. Του θεάτρου Αθήναιον στη Θεσσαλονίκη.</p>
      <p>Τι μαθήματα μπορούν να πάρουν οι σύγχρονες γυναίκες απ' την ιστορία της Κοτοπούλη που θα τη δουν επί σκηνής; Μαθήματα?.....  Για να μη γράφω πολλά. Γνωρίζετε τους στίχους?    «Κι αν χιονίζει κι αν βρέχει τ Αγριολούλουδο αντέχει!»….. Δεν έχει κάτι περισσότερο!</p>
      <p> </p>
      <p> </p>
      <p> </p>
      <p> </p>
      <p>
        <a href="https://www.tanea.gr/2019/11/18/greece/i-tyfli-gata-pou-kakopoiithike-sti-folegandro-vrike-zesti-agkalia/">Η τυφλή γάτα που κακοποιήθηκε στη Φολέγανδρο βρήκε ζεστή αγκαλιά</a>
      </p>
    </article>
  </body>
</html>