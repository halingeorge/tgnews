<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/nou-sef-la-comisia-nationala-de-strategie-si-prognoza-nicolae-cristian-stanica-fost-vicepresedinte-la-institutul-national-de-statistica.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T15:08:20+00:00"/>
    <meta property="og:title" content="Nou șef la Comisia Națională de Strategie și Prognoză: Nicolae Cristian Stănică, fost vicepreședinte la Institutul Național de Statistică"/>
    <meta property="og:description" content="Nicolae Cristian Stănică, fost vicepreședinte al Institutului Național de Statistică, a fost numit în funcţia de preşedinte al Comisiei Naţionale pentru"/>
  </head>
  <body>
    <article>
      <h1> Nou șef la Comisia Națională de Strategie și Prognoză: Nicolae Cristian Stănică, fost vicepreședinte la Institutul Național de Statistică </h1>
      <address><time datetime="2019-11-18T15:08:20+00:00">18 Nov 2019, 15:08</time> by <a rel="author">Redacția</a></address>
      <p>Nicolae Cristian Stănică, fost vicepreședinte al Institutului Național de Statistică, a fost numit în funcţia de preşedinte al Comisiei Naţionale pentru Strategie şi Prognoză, printr-o decizie a prim-ministrului Ludovic Orban publicată luni în Monitorul Oficial.</p>
      <p>Nicolae Cristian Stănică (47 de ani) este doctor în economie, a fost cercetător științific la Institutul de Prognoză Economică al Academiei Române, a lucrat în Direcția Generală de Prognoză Economică din cadrul Ministerului Finanțelor (1998-2000) și în Ministerul Dezvoltării și Prognozei (2000-2001), în anul 2005 a fost consilier al vicepremierilor Adriean Videanu și Gheorghe Seculici. A fost apoi, până în 2012, vicepreședinte al Institutului Național de Statistică, fiind demis de Victor Ponta.</p>
      <p>În mai 2015, Agenția Națională de Integritate a constatat că Stănică s-a aflat în incompatibilitate, pentru că a deţinut, în perioada 13 noiembrie 2009 – 27 iunie 2012, funcţiile de vicepreşedinte al INS şi membru al Consiliului de Supravegehere al Fondului Român de Contragarantare SA (sursa <a href="https://www.integritate.eu/Comunicate.aspx?Action=1&amp;NewsId=1939&amp;currentPage=2&amp;M=NewsV2&amp;PID=20">aici</a>).</p>
      <p>Stănică a fost numit la conducerea Comisiei Naţionale pentru Strategie şi Prognoză, după ce premierul Ludovic Orban l-a demis pe Ion Ghizdeanu, șef al instuției încă din anul 2000, unul dintre cei mai obedienți înalți funcționari, indiferent de regimul politic (detalii <a href="https://www.g4media.ro/ion-ghizdeanu-pionul-lui-valcov-si-dragnea-dat-afara-dupa-18-ani-la-sefia-comisiei-de-prognoza-el-a-fost-inlocuit-de-o-directoare-din-institutie.html">aici</a>).</p>
      <p>
        <i>Sursa foto: Pexels.com</i>
      </p>
    </article>
  </body>
</html>