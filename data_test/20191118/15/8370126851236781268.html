<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/134892/hukumetin-veremedigi-eytli-sayisini-acikladi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-18T15:44:00+00:00"/>
    <meta property="og:title" content="Hükümetin veremediği EYT'li sayısını açıkladı"/>
    <meta property="og:description" content="Emeklilikte Yaşa Takılanlar Sosyal Yardımlaşma ve Dayanışma Derneği (EYT-SYDD) Başkanı Gönül Boran Özüpak, hükümetin veremediği EYT'li sayısını açıkladı."/>
  </head>
  <body>
    <article>
      <h1>Hükümetin veremediği EYT'li sayısını açıkladı</h1>
      <h2>Emeklilikte Yaşa Takılanlar Sosyal Yardımlaşma ve Dayanışma Derneği (EYT-SYDD) Başkanı Gönül Boran Özüpak, hükümetin veremediği EYT'li sayısını açıkladı.</h2>
      <address>
        <time datetime="2019-11-18T15:44:00+00:00">18 Nov 2019, 15:44</time>
      </address>
      <p>Emeklilikte Yaşa Takılanlar Sosyal Yardımlaşma ve Dayanışma Derneği (EYT-SYDD) Başkanı Gönül Boran Özüpak, hükümetin veremediği EYT'li sayısını açıkladı.</p>
      <p>Emeklilikte Yaşa Takılanlar yani EYT'lilerin talepleri, hafta sonu Cumhurbaşkanı Recep Tayyip Erdoğan'ın gündemindeydi. </p>
      <p>Erdoğan, Sosyal Güvenlik Kurumu (SGK) Topkapı kampüsünde düzenlenen toplu açılışı töreninde, çözüm bekleyen EYT'lileri mutlu etmeyecek bir açıklama yaptı: </p>
      <p>Niçin erken emeklilik? Bırakalım ne zaman emekli olması gerekiyorsa o zaman emekli olsun ve parasını alsın. Erken emekli olduğu zaman ideal ücreti alamayacak hem de ikinci bir iş aramak suretiyle ikinci iş ile işsizliğe öncü olacak. SGK sistemimizin çökmesini istemelerinin tek sebebi kaos ortamından kendilerine siyasi rant devşirme hesabıdır. Biz bunu yapmayacağız. Arkadaşlarıma söylüyorum. Beni bu yola asla teşvik etmeyin. Milletimin zararına olan bir şeye asla yokum. Seçim kaybetsek de yokum. </p>
      <p>Emeklilikte Yaşa Takılanlar Sosyal Yardımlaşma ve Dayanışma Derneği (EYT - SYDD) Başkanı Gönül Boran Özüpak, Independent Türkçe'den Can Bursalı'ya konuştu.</p>
      <h3>"Cumhurbaşkanımız danışmanları tarafından yanlış yönlendiriliyor, talebimiz erken emeklilik değil"</h3>
      <p>"Yaklaşık 10 gün önce, Cumhurbaşkanlığı Sosyal Politikalar Kurulu'nun EYT'lilerle ilgili çalışmasının henüz Sayın Cumhurbaşkanımıza sunulmadığı bilgisini almıştık. Cumhurbaşkanımız bu rapordan sonra mı önce mi böyle bir açıklama yaptığını öğrenmeye çalışıyoruz" diyerek sözlerine başlayan Özüpak, taleplerinin hiçbir zaman için erken emeklilik olmadığını söylüyor ve Cumhurbaşkanı'nın danışmanları tarafından yanlış yönlendirildiğini iddia ediyor:</p>
      <p>Talimatı Cumhurbaşkanı vermişti. Mağduriyetleri sunduk, taleplerimizi sunduk. Sayın Cumhurbaşkanımız, yayındaki danışmanları tarafından yanlış yönlendiriliyor. Bizlerin erken emeklilik istediği yönünde bir talebimiz olduğu söyleniyor. Bizim talebimiz hiçbir zaman erken emeklilik olmadı. Ortada bir hukuksuzluk var, anayasal hakkımıza erişememe durumu var. Kazanılmış hakkımıza ulaşamıyoruz. Biz bunun mücadelesini veriyoruz.</p>
      <h3>"Emekli olabilecek kişi sayısı 700 bin ile 1 milyon arasında"</h3>
      <p>"Sayın Cumhurbaşkanımızın açıklamaları bizi mücadelemizden geri koymayacak." ifadeleriyle sözlerine devam eden Özüpak, EYT'li kaç kişi olduğunu Çalışma Bakanlığı'na sorduklarını, yanıt alamayınca da kendi yaptıkları çalışmalarda elde ettikleri veriyi paylaşıyor:</p>
      <p>Çalışma Bakanlığı'ndan gelen cevapta, bu bilginin sadece kamu kurumlarıyla ve akademik çalışmalar için üniversitelerle paylaşılacağını söylendi. TBMM'de milletvekilleri de sordu, onlar da cevap alamadı. Bizim çalışmalarımıza göre, EYT'li sayısı 5 milyon 400 bin. Hemen emekli olabilecek kişi sayısı da 700 bin ile 1 milyon arasında. </p>
      <p>İskandinav ülkelerinde kişi başı milli gelir en az 47 bin 750, Türkiye'de 10 bin 380 dolar<br/>Cumhurbaşkanı, toplu açılış töreninde İskandinav ülkelerinin emeklilik sistemi nedeniyle battığını söylemişti:</p>
      <p>İskandinav ülkelerinin hepsi bu sistemle battı. Bizim ülkenin başına da bu erken emekliliği dolayanlar bunun bedelini ödediler.</p>
      <p>Dünya Bankası'nın verilerine göre ise, İskandinav ülkeleri olarak anılan Norveç, İsveç, Finlandiya ve Danimarka'nın kişi başına düşen milli gelir şöyle:</p>
      <p>Finlandiya: 47 bin 750 dolar<br/>Danimarka: 60 bin 190 dolar<br/>İsveç: 55 bin 40 dolar <br/>Norveç: 80 bin 790 dolar</p>
      <p>Türkiye'de ise bu rakam 10 bin 380 dolar.</p>
      <h3>"İskandinav ülkelerinde emekli olanlar dünyayı geziyor, biz Ankara'dan İstanbul'a zor gideriz"</h3>
      <p>EYT Başkanı'nı Erdoğan'ın İskandinav ülkeleri örneğine cevabı ise şöyle oluyor:</p>
      <p>İskandinav ülkelerindeki emekliler gibi kesinlikle yaşayamayacağız. Orada emekli olanlar refah seviyesinden dolayı dünyayı gezebilecek konumdalar. Bizde bugün aylık bağlanma oranları yüzde 70'ten yüzde 28'lere kadar düşmesi söz konusu. </p>
      <p>Türkiye'de asgari ücretli ve biraz daha üstünde maaş alanlara maaş bağlanma oranı bin lira ile bin 500 lira arasında değişiyor. Bu parayla yaşayabilmek mümkün mü? 2 bin 20 liralık asgari ücret bile yetmiyor. 28 -30 yıllık emeğin karşılığı bin lira civarında olacak. Sadaka niteliğinde bir ücretten bahsediyoruz. Biz EYT'lilerin çoğunluğunun çocukları üniversite eğitimi görüyor ya da evlilik çağına geldi. Çok ciddi masraflar bunlar. Ayrıca ciddi oranda bir genç işsizlik söz konusu. Bizim kazanılmış hakkımızın iade edilmesiyle genç nüfusa da bir istihdam ortamı hazırlanacak. Ama bağlanacak maaşlarla maalesef mezara kadar çalışmak zorunda kalacağız. Dünyayı gezmek bir yana, İstanbul'dan Ankara'ya zor gidersiniz bağlanacak maaşlarla. Bizim mücadelemiz yalnızca emekli olmak üzerine değil. Bağlanacak maaş oranlarıyla ilgili de mücadelemiz sürüyor. </p>
      <h3>"Bizi görenlerle yürüyeceğiz"</h3>
      <p>Özüpak, Erdoğan'ın "Seçimi kaybetsek de yokum" sözlerine ilişkin "Bizi görenlerle yürüyeceğiz" yorumunu yapıyor ve Cumhurbaşkanı'nın "Milletimin zararına olan bir şeye asla yokum" ifadesini şöyle karşılık veriyor: </p>
      <p>Biz zaten milletiz. Bizim çalışma hayatımızda zaten emekliliğimiz için kesintiler yapıldı. Biz paramızı emanet ettik, emekli olduktan sonra iade edilecek. Ama maç devam ederken kural değişti. Ama yılmayacağız, pes etmeyeceğiz. </p>
      <related>
        <h4>Bağlantılı Haberler</h4>
        <a href="https://www.gercekgundem.com/ekonomi/134975/eytsydd-baskani-ozupak-asla-pes-etmek-yok"/>
        <a href="https://www.gercekgundem.com/guncel/134966/akp-kapiyi-kapatti-ama-eytliler-yilmiyor"/>
        <a href="https://www.gercekgundem.com/siyaset/134941/mhpli-vekilden-akpyi-kizdiracak-eyt-yorumu"/>
        <a href="https://www.gercekgundem.com/guncel/134926/akp-sozcusu-celik-acikladi-eytye-son-nokta-konuldu-mu"/>
        <a href="https://www.gercekgundem.com/siyaset/134883/chpden-erdogana-eyt-yaniti-bu-kaynagi-bulamiyorsaniz-susacaksiniz"/>
        <a href="https://www.gercekgundem.com/ekonomi/134848/chpden-eyt-aciklamasi"/>
        <a href="https://www.gercekgundem.com/guncel/134766/erdoganin-eyt-aciklamasina-sendikalardan-ortak-tepki"/>
        <a href="https://www.gercekgundem.com/guncel/134592/eytlilerden-erdogana-yanit-son-sozu-eyt-soyleyecek"/>
        <a href="https://www.gercekgundem.com/siyaset/134587/kilicdaroglundan-erdoganin-eyt-aciklamasina-ilk-yorum"/>
        <a href="https://www.gercekgundem.com/guncel/134484/erdogana-eyt-tepkisi-hangi-iskandinav-ulkesi-batti"/>
      </related>
    </article>
  </body>
</html>