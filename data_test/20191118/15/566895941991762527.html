<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2577003/komu-v-ternopoli-proponuut-15000-griven-zarplatni"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-18T15:15:00+00:00"/>
    <meta property="og:title" content="Кому в Тернополі пропонують 15000 гривень зарплатні?"/>
    <meta property="og:description" content="У службу зайнятості було подано 36516 вакансій"/>
  </head>
  <body>
    <article>
      <h1>Кому в Тернополі пропонують 15000 гривень зарплатні?</h1>
      <address><time datetime="2019-11-18T15:15:00+00:00">18 Nov 2019, 15:15</time> by <a rel="author">Олег Давибіда</a></address>
      <p>
        <i>Упродовж січня-жовтня 2019 року 6468 роботодавців області подали у службу зайнятості 36516 вакансій, з них 6,7% – із заробітною платою вищою від середньої по області.</i>
      </p>
      <p>Як інформує "<a href="https://galas.te.ua/2019/11/%D1%80%D0%BE%D0%B1%D0%BE%D1%82%D0%B0-%D1%83-%D1%82%D0%B5%D1%80%D0%BD%D0%BE%D0%BF%D0%BE%D0%BB%D1%96-%D0%BA%D0%BE%D0%BC%D1%83-%D0%BF%D1%80%D0%BE%D0%BF%D0%BE%D0%BD%D1%83%D1%8E%D1%82%D1%8C-15000-%D0%B3/?fbclid=IwAR0H6uEjsTJJLMpWjXxNifnCRv1yajk-mz5ZqOMbJKlFgtOshZIYCabgBto">Галас</a>", у базі даних служби зайнятості містилась інформація про 10340 пропозицій роботи, отриманих з інших джерел (ЗМІ, Інтернет-ресурсів, оголошень тощо).</p>
      <p>Роботодавці найбільше потребували працівників робітничих професій: операторів котельні, продавців, водіїв, монтерів колії, водіїв тролейбуса, кухарів, офіціантів, слюсарів з ремонту колісних транспортних засобів. Є попит на медсестер, лікарів, бухгалтерів, інженерів, менеджерів, артистів (оркестру, ансамблю, балету).</p>
      <p>Роботодавці також шукали підсобників, вантажників, прибиральників, контролерів енергонагляду, інформує Тернопільський обласний центр зайнятості.</p>
      <p>За видами економічної діяльності найбільше вільних робочих місць роботодавці пропонували в торгівлі, на підприємствах переробної промисловості, у сільському господарстві, освіті, держуправлінні, транспортній галузі, будівництві.</p>
      <p>На 1 листопада 2019 року актуальними були 2314 вакансій, з них третина – для робітників з обслуговування, експлуатації та контролювання за роботою технологічного устаткування, 414 – для кваліфікованих робітників з інструментом, 274 – для працівників сфери торгівлі та послуг.</p>
      <p>Найвищий розмір оплати праці – 15 тис. грн – пропонують водіям тролейбуса і майстрам з діагностики та налагодження електронного устаткування автомобільних засобів, 14 тис. грн – каменотесам.</p>
    </article>
  </body>
</html>