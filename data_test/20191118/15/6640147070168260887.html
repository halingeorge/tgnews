<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/mustang-mach-e-il-suv-elettrico-di-ford/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T15:00:00+00:00"/>
    <meta property="og:title" content="Mustang Mach-E, il Suv elettrico di Ford | MotorLabs"/>
    <meta property="og:description" content="Ford presenta la Mustang Mach-E, primo veicolo elettrico del costruttore americano che si ispira alle linee della mitica muscle car, due versioni disponibili, Standard Range ed Extended Range e potenze comprese tra i 258 e i 465 Cv"/>
  </head>
  <body>
    <article>
      <h1>Mustang Mach-E, il Suv elettrico di Ford | MotorLabs</h1>
      <address>
        <time datetime="2019-11-18T15:00:00+00:00">18 Nov 2019, 15:00</time>
      </address>
      <p>Celebrare il passato, guardando al futuro. Il primo <b>Suv elettrico</b> di <b>Ford</b> guarda alla storia del marchio americano riprendendo il nome di uno dei modelli più conosciuti, apprezzati e riconoscibili dell’ovale, confrontandosi con le esigenze di una mobilità che viaggia si veloce, ma in silenzio.</p>
      <p>Al salone di Los Angeles è stata presentata la <b>Ford Mustang Mach-E</b>, sport utility vehicle alimentato a batteria che inaugura una nuova era per il costruttore a stelle e strisce. Le prime consegne avverranno entro <b>fine 2020</b>, l’auto è proposta, negli Stati Uniti, a un prezzo di <b>44.000 dollari</b>; il listino per l’Italia non è ancora stato diffuso, i tempi di consegna sono però gli stessi previsti oltreoceano.</p>
      <figure>
        <img src="https://www.tomshw.it/images/images/2019/11/foto-generiche-63764.768x432.jpg"/>
      </figure>
      <h3>Stile da muscle car, con motore elettrico</h3>
      <p>La Mustang Mach-E non riprende solo il nome della nota <b>muscle car</b>, ma anche lo stile: le linee sono muscolose e dinamiche, con una sagoma dei gruppi ottici anteriori e posteriori evoluta ma chiaramente ispirata alla coupé con motore<b> V8</b>. Sotto il cofano della Mach-E, non troviamo il 5.0 litri alimentato a benzina; dimenticate quindi il suono grezzo e ruvido della Mustang.</p>
      <p>A muovere la nuova auto di Ford sarà l’<b>elettricità</b>: la gamma sarà composta da due diverse versioni, <b>Standard Range ed Extended Range</b>. La prima si affida a una batteria da <b>75,7 kWh</b> mentre la seconda da<b> 98,8 kWh</b>; sarà possibile scegliere tra trazione posteriore e integrale. Lato autonomia, Ford dichiara circa <b>600 km</b> con una ricarica per la versione con accumulatore più capiente e di <b>450 km</b> per la Standard Range.</p>
      <figure>
        <img src="https://www.tomshw.it/images/images/2019/11/ford-mustang-mach-e-63611.768x432.jpg"/>
        <figcaption>Mustang Mach-E delivers three unique drive experiences ... Whisper, Engage and Unbridled ... each offering finely tuned driving dynamics packaged with a unique sensory experience to make driving even more enjoyable.</figcaption>
      </figure>
      <p>Per quanto riguarda la potenza, la Mach-E a trazione posteriore sarà offerte con potenze di <b>258 o 285 Cv</b>, a seconda della grandezza della batteria; la trazione integrale, che sfrutta l’azione di due motori elettrici, potrà gestire potenze di <b>258, 337 e 465 Cv</b>. La configurazione più performante conta <b>830 nm di coppia</b> massima che consentono all’auto di raggiungere i 100 km/h in meno di <b>5 secondi</b>.</p>
      <h3>Infotelematica di ultima generazione</h3>
      <p>Stile, potenza ma anche tecnologia, grazie all’introduzione della nuova generazione <b>Sync</b> di infotelematica. Il sistema operativo <b>QNX</b> fa sempre da base, gestendo le informazioni trasmesse dal display touch da <b>15,5″</b> disposto in posizione verticale; l’interfaccia utente è stata ripensata rendendola più intuitiva e semplice eliminando i sottomenù facilitando la navigazione.</p>
      <p>Il sistema sarà compatibile con i protocolli per smartphone <b>Apple Car Play e Android Auto</b>, garantendo il massimo della connettività anche durante le fasi di guida.</p>
      <figure>
        <img src="https://www.tomshw.it/images/images/2019/11/ford-mustang-mach-e-63612.768x432.jpg"/>
        <figcaption>In the interior, a floating, flip-up armrest doubles as a place to store purses or bags.</figcaption>
      </figure>
      <p>Ford con Mustang Mach-E lancia il guanto di sfida alla diretta concorrenza, inserendosi in un segmento variegato di cui fanno parte Jaguar I-Pace, Porsche Taycan, Tesla Model X e i futuri modelli della gamma ID di Volkswagen. Il mercato elettrico è ancora in fase di definizione, tuttavia, la volontà di Ford è quello di proporre un’auto <b>non premium</b>, ma disponibile per un utilizzo quotidiano risultando accessibile senza trascurare le prestazioni.</p>
      <p>A suo favore, il prezzo, già annunciato per alcuni mercati europei e che in <b>Germania</b> partirà da <b>46.900 € fino ai 66.800 €</b> della first edition; non si tratta di un’auto economica ma si tratta pur sempre di un listino molto più competitivo della maggior parte delle dirette concorrenti.</p>
    </article>
  </body>
</html>