<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/superleague/story/655116/olympiakos-provlima-ston-tetrakefalo-o-gkilierme"/>
    <meta property="og:site_name" content="OnSports"/>
    <meta property="article:published_time" content="2019-11-18T15:41:35+00:00"/>
    <meta property="og:title" content="Ολυμπιακός: Πρόβλημα στον τετρακέφαλο ο Γκιλιέρμε"/>
    <meta property="og:description" content="Με προβλήματα συνεχίστηκε η προετοιμασία του Ολυμπιακού ενόψει της αναμέτρησης του Σαββάτου με τον Πανιώνιο στη Νέα Σμύρνη."/>
  </head>
  <body>
    <article>
      <h1>Ολυμπιακός: Πρόβλημα στον τετρακέφαλο ο Γκιλιέρμε</h1>
      <address><time datetime="2019-11-18T15:41:35+00:00">18 Nov 2019, 15:41</time> by <a rel="author">Γιώργος Κυριακόπουλος</a></address>
      <p>Με προβλήματα συνεχίστηκε η προετοιμασία του Ολυμπιακού ενόψει της αναμέτρησης του Σαββάτου με τον Πανιώνιο στη Νέα Σμύρνη.</p>
      <p>Ο Ολυμπιακός ξεκίνησε την προετοιμασία του για την αναμέτρηση του Σαββάτου στη Νέα Σμύρνη με αντίπαλο τον Πανιώνιο, με τον Πέδρο Μαρτίνς να έχει αρκετούς… πονοκεφάλους. Ο Πορτογάλος τεχνικός προβληματίζεται για την κατάσταση του Γκιλιέρμε, που δεν έκανε προπόνηση τη Δευτέρα (18/11) λόγω ενοχλήσεων στον δεξιό τετρακέφαλο. Ο βασικός ανασταλτικός χαφ των «ερυθρόλευκων» έκανε ατομικό πρόγραμμα αφού παρουσιάζει αρκετή κόπωση αλλά και τις ενοχλήσεις που δεν τον αφήνουν να μπει σε φουλ ρυθμούς.</p>
      <p>Από εκεί και πέρα, αποτελεί ερωτηματικό και το τι θα γίνει με τον Ματιέ Βαλμπουενά. Ο Γάλλος άσος έκανε το δικό του ατομικό πρόγραμμα στο γήπεδο και θα φανεί μέσα στην εβδομάδα αν θα είναι έτοιμος για να παίξει κόντρα στους «κυανέρυθρους». Η προετοιμασία των «ερυθρόλευκων» θα συνεχιστεί και το πρωί της Τρίτης (19/11) στις εγκαταστάσεις του Ρέντη.</p>
      <h3>Δυο διεθνείς από την Κ17</h3>
      <p>Κλήσεις από την εθνική ομάδα της Αλβανίας κάτω των 17, έλαβαν δυο ποδοσφαιριστές του Ολυμπιακού. Ο λόγος για τους Σούφκα και Ρούτσι που ανήκουν στην Κ17 των «ερυθρόλευκων». Οι Πειραιώτες δίνουν αρκετό βάρος στις υποδομές τα τελευταία χρόνια κι αυτό φαίνεται και από το γεγονός ότι συχνά στην ιστοσελίδα τους κάνουν αφιερώματα και στις σχολές ποδοσφαίρου του Ολυμπιακού. Αυτή τη φορά, ήταν η σειρά της Σχολής Ποδοσφαίρου από τον Άλιμο, που είναι μια από τις παλαιότερες στο «ερυθρόλευκο» δίκτυο.</p>
      <h3>«Έργο εδώ και 15 χρόνια»</h3>
      <p>Αυτός είναι ο τίτλος του αφιερώματος για τη Σχολή Ποδοσφαίρου στον Άλιμο, το οποίο αναφέρει: Με έτος έναρξης λειτουργίας το 2004, η Σχολή του Αλίμου φιλοξενεί κάθε χρόνο περισσότερα από 300 παιδιά, ηλικίας 5 έως 15 ετών. Τηρώντας πιστά τις αρχές και τις νόρμες λειτουργίας της Ακαδημίας του Ολυμπιακού, οι άνθρωποι της Σχολής, στοχεύουν στο να συνδυάζουν ιδανικά το παιχνίδι παράλληλα με τη σωστή εκμάθηση των μυστικών του ποδοσφαίρου.</p>
      <p>Οι εγκαταστάσεις περιλαμβάνουν τέσσερα γήπεδα συνολικά (ένα μεγάλο και τρία μικρότερα), τα οποία καλύπτουν ιδανικά τις απαιτήσεις τόσο των υπευθύνων όσο και των παιδιών, ενώ όλες οι δραστηριότητες πραγματοποιούνται υπό την επίβλεψη ιατρού. Η Σχολή των νοτίων προαστίων, που «τρέχει» υπό την τεχνική διεύθυνση του πρώην άσου του Ολυμπιακού, Γιώργου Αμανατίδη, αποτελεί εξάλλου πόλο έλξης για τους παίκτες της πρώτης ομάδας του συλλόγου, που συχνά-πυκνά επισκέπτονται τις εγκαταστάσεις προκειμένου να βρεθούν κοντά στα παιδιά, να συνομιλήσουν μαζί τους και να τους δώσουν το παράδειγμα που πρέπει.</p>
      <p>Πέραν του ποδοσφαιρικού, ο Άλιμος έχει έντονη δραστηριότητα και στο φιλανθρωπικό κομμάτι, αφού σε συνεργασία με τον Δήμο και όλους τους τοπικούς φορείς, πρωτοστατεί σε διοργάνωση ποδοσφαιρικών τουρνουά, τα έσοδα των οποίων περνούν στη διάθεση ευπαθών ομάδων και ιδρυμάτων που χρειάζονται βοήθεια.</p>
      <p>
        <b>Στοιχεία επικοινωνίας</b>
      </p>
      <p><b>Διεύθυνση Εγκατάστασης/ονομασία:</b> Μεγάλη του Γένους Σχολής 12, Άλιμος, ΤΑΧ. Κ 17456, Alma Club</p>
      <p><b>Όνομα Υπευθύνου:</b> Ευγενίδης Παύλος</p>
      <p><b>Τηλέφωνο:</b> 2109930031</p>
      <p><b>Φαξ:</b> 2109930031</p>
      <p><b>Κινητό:</b> 6944321519</p>
      <p><b>e-mail:</b> <a href="mailto:evgenidispavlos@yahoo.gr">evgenidispavlos@yahoo.gr</a></p>
    </article>
  </body>
</html>