<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461600/%E0%A6%B6%E0%A7%87%E0%A6%B0%E0%A6%AA%E0%A7%81%E0%A6%B0-%E0%A6%B8%E0%A7%80%E0%A6%AE%E0%A6%BE%E0%A6%A8%E0%A7%8D%E0%A6%A4%E0%A7%87-%E0%A6%AC%E0%A6%BF%E0%A6%8F%E0%A6%B8%E0%A6%8F%E0%A6%AB%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A6%BF-%E0%A6%AF%E0%A7%81%E0%A6%AC%E0%A6%95-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T15:49:00+00:00"/>
    <meta property="og:title" content="শেরপুর সীমান্তে বিএসএফের গুলিতে বাংলাদেশি যুবক নিহত"/>
    <meta property="og:description" content="নিজস্ব সংবাদদাতা, শেরপুর ॥ শেরপুরের শ্রীবরদী সীমান্তে বিএসএফের গুলিতে উকিল মিয়া (২৫) নামে বাংলাদেশি এক যুবক নিহত হয়েছে। রবিবার গভীর রাতে উপজেলার সীমান্ত পিলার ১০৯২ সংলগ্ন জিরো পয়েন্টের মারাংপাড়া ব্রিজে ওই ঘটনা ঘটে। নিহত উকিল মিয়া সিংগাবরুনা ইউনিয়নের মেঘাদল গ্রামের বঙ্গ সুরুজ মিয়ার ছেলে। সোমবার ..."/>
  </head>
  <body>
    <article>
      <h1>শেরপুর সীমান্তে বিএসএফের গুলিতে বাংলাদেশি যুবক নিহত</h1>
      <address>
        <time datetime="2019-11-18T15:49:00+00:00">18 Nov 2019, 15:49</time>
      </address>
      <figure>
        <img src="http://www.dailyjanakantha.com/files/201911/1574095743_34.jpeg"/>
      </figure>
      <p>নিজস্ব সংবাদদাতা, শেরপুর ॥ শেরপুরের শ্রীবরদী সীমান্তে বিএসএফের গুলিতে উকিল মিয়া (২৫) নামে বাংলাদেশি এক যুবক নিহত হয়েছে। রবিবার গভীর রাতে উপজেলার সীমান্ত পিলার ১০৯২ সংলগ্ন জিরো পয়েন্টের মারাংপাড়া ব্রিজে ওই ঘটনা ঘটে। নিহত উকিল মিয়া সিংগাবরুনা ইউনিয়নের মেঘাদল গ্রামের বঙ্গ সুরুজ মিয়ার ছেলে। সোমবার দুপুরে জেলা সদর হাসপাতাল মর্গে ময়নাতদন্ত শেষে উকিল মিয়ার লাশ পরিবারের কাছে হস্তান্তর করা হয়। অন্যদিকে ওই ঘটনায় দু’দেশের সীমান্ত পরিস্থিতি স্বাভাবিক রাখতে দুপুরে ভারত সীমান্তের রিংসিংপাড়া বিএসএফ ক্যাম্পে বিজিবি-বিএসএফ পতাকা বৈঠক অনুষ্ঠিত হয়েছে।</p>
      <p>জানা যায়, শ্রীবরদী উপজেলার সিংগাবরুনা ইউনিয়নের মেঘাদল গ্রামের উকিল মিয়া সংঘবদ্ধ ভারতীয় গরু চোরাকারবারিদের সাথে অবৈধভাবে ভারতে প্রবেশ করে। রবিবার রাত আড়াইটার দিকে ভারতীয় সীমান্ত ফোর্স (বিএসএফ) গুলি ছুড়লে উকিল মিয়ার বুকে গুলিবিদ্ধ হয়। পরে চোরাকারবারি দলের অন্যান্য সদস্যরা তাকে পানবাড়ি এলাকায় ফেলে রেখে পালিয়ে যায়। ধারণা করা হচ্ছে, রাবার বাগান এলাকার পানবাড়ি নামক স্থানেই তার মৃত্যু হয়েছে। খবর পেয়ে সোমবার সকালে উকিল মিয়ার লাশ উদ্ধার করে পুলিশ। কর্ণঝোড়া সীমান্ত ফাঁড়ির ক্যাম্প ইনচার্জ আব্দুল হাই ঘটনার সত্যতা নিশ্চিত করে বলেন, সোমবার দুপুরে বিজিবি-বিএসএফ’র মধ্যে এক পতাকা বৈঠকের মধ্য দিয়ে দু’দেশের সীমান্ত পরিস্থিতি স্বাভাবিক রয়েছে।</p>
      <p>এ ব্যাপারে শ্রীবরদী থানার ভারপ্রাপ্ত কর্মকর্তা মোহাম্মদ রুহুল আমিন তালুকদার জানান, উকিল মিয়ার লাশ ময়নাতদন্ত শেষে পরিবারের কাছে হস্তান্তর করা হয়েছে।</p>
    </article>
  </body>
</html>