<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23498376-politician-suedez-confundat-romania-ungaria-dupa-meciul-arena-nationala.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T15:02:00+00:00"/>
    <meta property="og:title" content="Nyamko Sabuni, liderul Partidului Liberal suedez, a confundat România cu Ungaria, după meciul de pe Arena Națională"/>
    <meta property="og:description" content="Nyamko Sabuni (50 de ani), liderul Partidului Liberal suedez, a comis o gafă după meciul de fotbal dintre România și Suedia, scor 0-2, confundând țara gazdă cu Ungaria."/>
  </head>
  <body>
    <article>
      <h1>Nyamko Sabuni, liderul Partidului Liberal suedez, a confundat România cu Ungaria, după meciul de pe Arena Națională</h1>
      <address><time datetime="2019-11-18T15:02:00+00:00">18 Nov 2019, 15:02</time> by <a rel="author">A.I.</a></address>
      <p><b>Nyamko Sabuni (50 de ani), liderul Partidului Liberal suedez, a comis o gafă după meciul de fotbal dintre România și Suedia, scor 0-2, confundând țara gazdă cu Ungaria, informează Mediafax.<br/></b><br/>"Da, Suedia a reușit! 2-0 împotriva Ungariei. Mergem la Campionatul European", a declarat Nyamko Sabuni, potrivit aftonbladet.se, după victoria înregistrată de Suedia, vineri, la București, scor 2-0, în preliminariile EURO 2020.<br/><br/>Declarația a avut loc sâmbătă dimineața, la o reuniune a Partidului Liber în orașul Västerås.<br/><br/>Ulterior, Nyamko Sabuni, originară din Burundi, a comentat și presupusele scandări rasiste ale fanilor români către jucătorul Alexander Isak, numindu-l pe atacant "rege": "Unul dintre jucătorii noștri a fost supus unor atacuri rasiste în timpul meciului. Vreau să-i transmit susținerea mea lui Alexander Isak. Ești rege!", a mai spus Nyamko Sabuni.<br/><br/>În minutul 81 al partidei dintre România și Suedia, de pe Arena Națională, jocul a fost oprit pentru scurt timp de arbitru, din cauza presupuselor scandări cu caracter rasist la adresa lui Isak.<br/><br/>"Am auzit câteva scandări rasiste din tribune și l-am întrebat pe arbitru dacă el a auzit ceva. Nu auzise nimic. Câteva minute mai târziu a oprit jocul. Am avut o discuție scurtă, meciul a continuat și sunt în regulă. Bineînțeles că doare. E o rușine, dar eram pregătit pentru asta", a declarat Isak, după meci.<br/><br/>Suedia a învins România, vineri, la București, pe Arena Națională, scor 2-0, și s-a calificat matematic la Campionatul European din 2020. De partea cealaltă, tricolorii au ratat ocazia de a ajunge la turneul final din actualele preliminarii, însă vor beneficia de o nouă șansă la barajul Ligii Națiunilor, din luna martie.</p>
    </article>
  </body>
</html>