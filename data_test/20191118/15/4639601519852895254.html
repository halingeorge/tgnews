<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/world/xongk-kongk-aparadekti-via-leei-i-komision-gia-tis-syllipseis-diadiloton/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T15:42:27+00:00"/>
    <meta property="og:title" content="Χονγκ Κονγκ: «Απαράδεκτη βία» λέει η Κομισιόν για τις συλλήψεις διαδηλωτών"/>
    <meta property="og:description" content="Οι διαδηλωτές κατάφεραν να ξεφύγουν από τον κλοιό της αστυνομίας έξω από το Πολυτεχνείο και να διαφύγουν, κατεβαίνοντας με σκοινιά από πεζογέφυρα σε δρόμο στον οποίο τους περίμεναν μοτοσικλετιστές, οι οποίοι τους απομάκρυναν με ασφάλεια από την περιοχή."/>
  </head>
  <body>
    <article>
      <h1>Χονγκ Κονγκ: «Απαράδεκτη βία» λέει η Κομισιόν για τις συλλήψεις διαδηλωτών</h1>
      <h2>Οι διαδηλωτές κατάφεραν να ξεφύγουν από τον κλοιό της αστυνομίας έξω από το Πολυτεχνείο και να διαφύγουν, κατεβαίνοντας με σκοινιά από πεζογέφυρα σε δρόμο στον οποίο τους περίμεναν μοτοσικλετιστές, οι οποίοι τους απομάκρυναν με ασφάλεια από την περιοχή.</h2>
      <address><time datetime="2019-11-18T15:42:27+00:00">18 Nov 2019, 15:42</time> by <a rel="author">ΤοΒΗΜΑ Team</a></address>
      <p>Δεκάδες φιλοδημοκρατικοί διαδηλωτές κατάφεραν σήμερα το απόγευμα να διαφύγουν από την Πολυτεχνική Σχολή του Χονγκ Κονγκ, η οποία πολιορκείται από την αστυνομία, σύμφωνα με δημοσιογράφο του AFP.</p>
      <p>Οι διαδηλωτές κατάφεραν να ξεφύγουν από τον κλοιό της αστυνομίας έξω από το Πολυτεχνείο και να διαφύγουν, κατεβαίνοντας με σκοινιά από πεζογέφυρα σε δρόμο στον οποίο τους περίμεναν μοτοσικλετιστές, οι οποίοι τους απομάκρυναν με ασφάλεια από την περιοχή.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Το Πεκίνο έχει προειδοποιήσει ότι «δεν θα μείνει με σταυρωμένα τα χέρια» αν η κατάσταση ξεφύγει από τον έλεγχο, σύμφωνα με δήλωση που έκανε σε συνέντευξη Τύπου που παραχώρησε σήμερα ο πρεσβευτής της Κίνας στη Βρετανία.</p>
      <figure>
        <iframe data-src="https://twitter.com/EricCheungwc/status/1196395199867629568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Πιστεύω ότι η κυβέρνηση του Χονγκ Κονγκ καταβάλλει κάθε προσπάθεια για τη διατήρηση της κατάστασης υπό έλεγχο, αλλά αν η κατάσταση ξεφύγει από τον έλεγχο, η κεντρική κυβέρνηση δεν θα μείνει βεβαίως με σταυρωμένα τα χέρια», σημείωσε ο Λιου Σαομίνγκ, προσθέτοντας ότι η Κίνα διαθέτει «αρκετή αποφασιστικότητα και εξουσία για να δώσει τέλος στην εξέγερση».</p>
      <h4>Σε ακραία και βίαιη φάση οι κινητοποιήσεις</h4>
      <p>Οι κινητοποιήσεις που πραγματοποιούνται στην πρώην βρετανική αποικία εδώ και περισσότερους από πέντε μήνες πέρασαν την προηγούμενη εβδομάδα σε μία πολύ πιο ακραία και βίαιη φάση, με αποτέλεσμα να κλείσουν σχολεία και να προκληθεί ανησυχία για το κατά πόσο είναι εφικτή η επίλυση της άνευ προηγουμένου πολιτικής κρίσης.</p>
      <p>Σήμερα εκατοντάδες διαδηλωτές εξακολουθούν να βρίσκονται οχυρωμένοι μέσα στην Πολυτεχνική Σχολή του Χονγκ Κονγκ, την οποία έχει περικυκλώσει η αστυνομία, ενώ το Σάββατο Κινέζοι στρατιώτες της τοπικής φρουράς του κινεζικού Λαϊκού Απελευθερωτικού Στρατού βγήκαν στους δρόμους για να απομακρύνουν οδοφράγματα.</p>
      <p>Η παρουσία τους στους δρόμους του Χονγκ Κονγκ είναι σπάνια και έχει συμβολική σημασία.</p>
      <figure>
        <iframe src="https://www.youtube.com/embed/6rNKHnuaMVY" width="640" height="360" data-service="Youtube" scrolling="no"/>
      </figure>
      <p>«Βρίσκονται εκεί για να δείξουν την κινεζική κυριαρχία και με σκοπό μια άμυνα», σημείωσε ο πρεσβευτής της Κίνας στη συνέντευξη Τύπου που παραχώρησε από το Λονδίνο.</p>
      <p>Ο διπλωμάτης προειδοποίησε επίσης κατά οποιασδήποτε «ξένης» ανάμειξης στο Χονγκ Κονγκ.</p>
      <p>«Κάποιες δυτικές χώρες έχουν υποστηρίξει δημοσίως τους ακραίους βίαιους παραβάτες, η αμερικανική Βουλή των Αντιπροσώπων υιοθέτησε το αποκαλούμενο νομοσχέδιο του Χονγκ Κονγκ για τα Ανθρώπινα Δικαιώματα και τη Δημοκρατία που επεμβαίνει ωμά στις υποθέσεις του Χονγκ Κονγκ, οι οποίες είναι εσωτερικές υποθέσεις της Κίνας», είπε επίσης στους δημοσιογράφους ο πρεσβευτής Λιού Σιαομίνγκ.</p>
      <h4>Κομισιόν: Απαράδεκτη βία</h4>
      <p>Η Ευρωπαϊκή Επιτροπή χαρακτήρισε σήμερα απαράδεκτη τη βία ως απάντηση στις κλιμακούμενες αντικυβερνητικές διαδηλώσεις στο Χονγκ Κονγκ και έκανε έκκληση στις αρχές επιβολής του νόμου να χρησιμοποιούν μέτρα που θα «αναλογούν αυστηρά στην περίσταση».</p>
      <p>«Πληροφορηθήκαμε ότι τα μέλη παροχής βοήθειας και ιατρικό προσωπικό συνελήφθησαν από τις δυνάμεις επιβολής του νόμου ενώ προσπαθούσαν να βοηθήσουν τους τραυματίες, κάτι το οποίο προκαλεί έντονη ανησυχία», είπε η Μάγια Κοτσιγιάτσιτς, η εκπρόσωπος αρμόδια για τις εξωτερικές υποθέσεις της Κομισιόν, στη διάρκεια συνέντευξης Τύπου.</p>
      <figure>
        <img src="https://www.tovima.gr/wp-content/uploads/2019/11/18/ImgSrc-2-1-450x302.jpeg"/>
      </figure>
      <p>«Η κάθε μορφή βίας είναι φυσικά απαράδεκτη και οι όποιες ενέργειες από τις αρχές επιβολής του νόμου θα πρέπει να παραμείνουν αυστηρά ανάλογες με την περίσταση και οι θεμελιώδεις ελευθερίες, περιλαμβανομένων κυρίως των δικαιωμάτων της ειρηνικής συνάθροισης και της έκφρασης θα πρέπει να γίνονται σεβαστά».</p>
      <figure>
        <img src="https://www.tovima.gr/wp-content/uploads/2019/11/18/ImgSrc-3-1-450x300.jpg"/>
      </figure>
      <h3>Εκκληση για αυτοσυγκράτηση</h3>
      <p>Η εκπρόσωπος πρόσθεσε ότι η Κομισιόν καλεί όλες τις πλευρές να επιδείξουν αυτοσυγκράτηση και να εμπλακούν σε μια διαδικασία προσπάθειας αποκλιμάκωσης της κρίσης.</p>
      <p>Οι κινητοποιήσεις που πραγματοποιούνται στην πρώην βρετανική αποικία εδώ και περισσότερους από πέντε μήνες πέρασαν την προηγούμενη εβδομάδα σε μία πολύ πιο ακραία και βίαιη φάση, με αποτέλεσμα να κλείσουν σχολεία και να προκληθεί ανησυχία για το κατά πόσο είναι εφικτή η επίλυση της άνευ προηγουμένου πολιτικής κρίσης.</p>
      <figure>
        <img src="https://www.in.gr/wp-content/uploads/2019/11/ImgSrc-23-600x391.jpeg"/>
      </figure>
      <p>Οι φιλοδημοκρατικοί διαδηλωτές πυρπόλησαν σήμερα το πρωί την είσοδο της Πολυτεχνικής Σχολής του Χονγκ Κονγκ όπου βρίσκονται κλεισμένοι προκειμένου να εμποδίσουν την επέμβαση της αστυνομίας, η οποία από την πλευρά της απείλησε να κάνει χρήση «πραγματικών σφαιρών» και «φονικών όπλων» εναντίον τους. Αρκετοί διαδηλωτές συνελήφθησαν την ώρα που προσπαθούσαν να βγουν από τον χώρο της Πολυτεχνικής Σχολής.</p>
      <h4>«Μην επεμβαίνετε στις εσωτερικές υποθέσεις του Χονγκ Κονγκ»</h4>
      <p>Ο πρεσβευτής της Κίνας στο Λονδίνο δήλωσε σήμερα ότι οι ξένες χώρες, ανάμεσά τους οι ΗΠΑ και η Βρετανία, θα πρέπει να σταματήσουν να επεμβαίνουν στις εσωτερικές υποθέσεις του Χονγκ Κονγκ την ώρα που οι φιλοδημοκρατικοί διαδηλωτές συνεχίζουν να συγκρούονται με τις αστυνομικές δυνάμεις της πρώην βρετανικής αποικίας και προειδοποίησε ότι το Πεκίνο «δεν θα μείνει με σταυρωμένα τα χέρια» αν η κατάσταση ξεφύγει από τον έλεγχο.</p>
      <p>«Κάποιες δυτικές χώρες έχουν υποστηρίξει δημοσίως τους ακραίους βίαιους παραβάτες, η αμερικανική Βουλή των Αντιπροσώπων υιοθέτησε το αποκαλούμενο νομοσχέδιο του Χονγκ Κονγκ για τα Ανθρώπινα Δικαιώματα και τη Δημοκρατία που επεμβαίνει ωμά στις υποθέσεις του Χονγκ Κονγκ, οι οποίες είναι εσωτερικές υποθέσεις της Κίνας», είπε στους δημοσιογράφους ο πρεσβευτής Λιού Σιαομίνγκ.</p>
      <figure>
        <img src="https://www.in.gr/wp-content/uploads/2019/11/ImgSrc-5-2-600x400.jpeg"/>
      </figure>
      <p>«Η βρετανική κυβέρνηση και η επιτροπή εξωτερικών υποθέσεων της Βουλής των Αντιπροσώπων δημοσίευσαν εκθέσεις που αφορούν την Κίνα κάνοντας ανεύθυνα σχόλια για το Χονγκ Κονγκ. Αυτό που είναι χειρότερο είναι ότι συγκεκριμένοι βρετανοί πολιτικοί σχεδίαζαν να απονείμουν βραβείο σε έναν προπαγανδιστή της ανεξαρτησίας του Χονγκ Κονγκ», είπε.</p>
      <h4>Κατηγορίες κατά Λονδίνου για μεροληψία</h4>
      <p>Ο κινέζος πρεσβευτής κατηγόρησε σήμερα το Λονδίνο για μεροληψία επειδή, όπως είπε, ασκεί κριτική εις βάρος της αστυνομίας και της κυβέρνησης.</p>
      <p>«Έχουμε κοινοποιήσει τη θέση μας στη βρετανική πλευρά όταν έκαναν ανεύθυνα σχόλια για το Χονγκ Κονγκ. Θεωρώ ότι όταν η βρετανική κυβέρνηση επικρίνει την αστυνομία του Χονγκ Κονγκ, ασκεί κριτική εις βάρος της κυβέρνησης του Χονγκ Κονγκ ως προς τον χειρισμό της κατάστασης, παρεμβαίνει στις εσωτερικές υποθέσεις της Κίνας. Δείχνουν αμερόληπτοι αλλά στην πραγματικότητα συντάσσονται με τη μία πλευρά. Αυτή είναι η θέση μας».</p>
      <figure>
        <img src="https://www.in.gr/wp-content/uploads/2019/11/ImgSrc-4-1-600x399.jpeg"/>
      </figure>
      <p>Την ώρα που διεξαγόταν η συνέντευξη Τύπου του κινέζου πρεσβευτή στην κινεζική πρεσβεία στο Λονδίνο, το Φόρεϊν Όφις εξέδωσε την τελευταία από μια σειρά ανακοινώσεις σχετικά με την κρίση στην πρώην βρετανική αποικία, στην οποία εκφράζει την έντονη ανησυχία του για την κλιμάκωση της βίας και ζητεί να δοθεί ασφαλής έξοδος και ιατρική βοήθεια στους φιλοδημοκρατικούς διαδηλωτές εκείνους που έχουν εγκλωβιστεί στις πανεπιστημιουπόλεις.</p>
      <h4>«Μην υποτιμάτε τη θέλησή μας»</h4>
      <p>Κανένας δεν θα πρέπει να υποτιμάει την θέληση της Κίνας να περιφρουρεί την εθνική της κυριαρχία και την σταθερότητα του Χονγκ Κονγκ, δήλωσε σήμερα κατά την καθημερινή ενημέρωση των δημοσιογράφων ο εκπρόσωπος του κινεζικού υπουργείου Εξωτερικών Γκενγκ Σουάνγκ.</p>
      <p>Τα επίσημα κινεζικά μέσα ενημέρωσης, που εμφανίζονται ιδιαίτερα επικριτικά απέναντι στους διαδηλωτές, χαιρέτισαν σήμερα την εμφάνιση στους δρόμους του Χονγκ Κονγκ το Σάββατο Κινέζων στρατιωτών προκειμένου να ανοίξουν τους δρόμους.</p>
      <p>Από την πλευρά του ο Κινέζος υπουργός Άμυνας Γου Κιάν υπερασπίστηκε σήμερα την παρουσία στρατιωτών στους δρόμους του Χονγκ Κονγκ επαναλαμβάνοντας ότι ο στρατός διαθέτει τα μέσα για να καταπνίξει τις διαμαρτυρίες.</p>
      <p>Πηγή: ΑΠΕ-ΜΠΕ-Reuters-AFP</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>