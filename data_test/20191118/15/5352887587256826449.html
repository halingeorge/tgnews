<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/zmones-klausia-kur-petras-grazulis-1750717/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T15:29:00+00:00"/>
    <meta property="og:title" content="Žmonės klausia: Kur Petras Gražulis?"/>
    <meta property="og:description" content="Reklama"/>
  </head>
  <body>
    <article>
      <h1>Žmonės klausia: Kur Petras Gražulis?</h1>
      <address><time datetime="2019-11-18T15:29:00+00:00">18 Nov 2019, 15:29</time> by <a rel="author">Olava STRIKULIENĖ, „Vakaro žinios“</a></address>
      <p>Reklama</p>
      <p>
        <b>Pastaruoju metu politinėje padangėje visai negirdėti šnekiojo Seimo nario Petro Gražulio. Politikas posėdžiauja Seimo Mišrioje grupėje. Buvę „tvarkiečiai“ jau tapę frakcija „Lietuvos gerovei“. „Tvarkos ir teisingumo“ vadas Remigijus Žemaitaitis likęs vienas. P.Gražulis irgi vienas. Net įtartinai užtilęs. Kodėl?</b>
      </p>
      <p>„O todėl, kad žiniasklaida yra užvaldyta, - atsakė P.Gražulis. - Konservatorių rankose. Nors prezidentą išrinkome naują, bet kadrai likę prezidentės. Visi pastatyti į savo vietas ir turi būti paklusnūs.<br/><br/>Žiniasklaida dabar sureguliuota, sutramdyta labiau nei sovietiniais laikais KGB ir „Glavlito“. Viena nuomonė ir viena tiesa. Tiesą skelbiantys leidiniai nėra dominuojantys rinkoje. Mane puolė dėl Birutės, pūtė burbulus. Gal per daug asmeniškai į tuos burbulus sureagavau. Nepateisinu savęs, bet kas žino, kad vienas Seimo konservatorius išsiskyrė ar dar skiriasi. Jei Gražulis skirtųsi, visi kalbėtų, o apie konservatorių niekas neviešina, nors Seimo nariai tarpusavyje apie tai kalba.“<br/><br/><i><b>- O mažąją dukrytę ar aplankote?</b></i><br/><br/>- Aplankau Palangoje. Sako, į mane panaši. Žinote, toje istorijoje vaikas nekaltas, palikime jį ramybėje.<br/><br/><i><b>- Gal pasakytumėte savo dukrytės vardą ir kiek jau metų?</b></i><br/><br/>- Monikutė. Balandžio mėnesį bus dveji metai.<br/><i><b><br/>- Pagrandukė. Sakoma, kad tėvai pagrandukus myli labiausiai.</b></i><br/><br/>- Visus vaikus reikia mylėti, o savo - ypač. Kiti mano vaikai suaugę ir beveik savarankiški. Sūnus Martynas Anglijoje mokosi, dukterys Marija ir Gabrielė Lietuvoje darbuojasi savarankiškai, o Simas, baigęs vidurinę, įstojo studijuoti. Bendrauju su visais savo vaikais, jokių problemų neturiu.<br/><i><b><br/>- Bet geri vaikai, jauna draugė ar ypatinga liga, ar amžinai mylima žmona yra pati geriausia viešojo asmens reklama! Britai nebūtų taip pamišę dėl savo karalių, jei jie nedemonstruotų savo vaikų, marčių ir t.t. Visuomenei patinka regėti žemišką, paprastą politiką. Tokį patį kaip visi. Kodėl jūs tokių galimybių neišnaudojate?</b></i><br/><br/>- Man ne kartą patarė - pasirodyk su Birute viešai. Ne, niekada tokiais dalykais nepasinaudosiu, nenoriu tokiais dalykais reklamuotis. Daug kas manipuliuoja ligomis, vaikais, nelengvu gyvenimu, bet kas gyvenime yra lengva?<br/><i><b><br/>- Remigijui Žemaitaičiui, kai nuo jo pabėgo Vytautas Kamblevičius su kompanija, irgi nelengva....</b></i><br/><br/>- Žemaitaitis smerkė Rolandą Paksą, manė, kad nuo visų apsivalė ir liko tik vienas. Tai Dievo teisingumo pirštas. Niekino, žemino kitus, puolė tą, kuris atidavė jam „Tvarkos ir teisingumo“ partijoje lyderystę. Frakcija iš pradžių manė, kad nepradės Žemaitaitis bendradarbiauti su konservatoriais, bet jis išvadino „valstiečius“ gandragalviais, Saulių Skvernelį pravardžiavo „po skverneliu“, paskui sukūrė Seime kitą „tvarkiečių“ frakciją, kad tik be manęs liktų.<br/><br/><i><b>- Jūs esate Seime nuo 1996 metų. Su kokia politine jėga žadate eiti į Seimo rinkimus?</b></i><br/><br/>- Mąstau. Žinokite, dar nesu labai apsisprendęs. „Valstiečiai“ manęs nepriims, nors aš juos visada palaikau. O kas daugiau lieka? Lieka Viktoro Uspaskicho, Naglio Puteikio partijos. Gal R.Paksui leis dalyvauti Seimo rinkimuose. Manau, kad dalyvaus.<br/><br/><i><b>- Kodėl taip nemėgstate konservatorių? Juk jie neva tradicijas puoselėjanti partija.</b></i><br/><br/>- Ir Vytautas Landsbergis, ir Gabrielius Landsbergis jau pritaria partnerystei. Net vyskupai ėmė konservatorių požiūrį smerkti. O kodėl Rimantas Jonas Dagys išėjo iš konservatorių? Faktiškai jį suspendavo už tai, kad gynė krikščioniškas šeimos vertybes.<br/><br/><i><b>- Kartais atrodo, kad į Seimą eisite ne jūs, bet Birutė. Ji dabar dažniau matoma interneto portaluose.</b></i><br/><br/>- Aš net nelabai paskaitau, ką apie ją rašo. Suaugusi moteris, aš nepamokysiu jos, kaip elgtis. Daug kas nepatinka, ką Birutė daro. Su ja daugiau oficialūs santykiai.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/lietuva/desimt-prezidento-posto-siekusiu-politiku-prarado-rinkimu-uzstatus-1744988/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/komisija-vertins-petro-grazulio-kelione-i-kinija-1743860/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/nutrauktas-ikiteisminis-tyrimas-del-petro-grazulio-veiksmu-1734580/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/dvejopi-standartai-ar-amnezija-1728229/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/b-navickaite-pasidalijo-atjaunejusio-p-grazulio-nuotrauka-sukels-juoka-1724983/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/susimovei-petrai-1720583/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/petras-grazulis-svencia-pergale-1720424/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/paviesinta-meili-petro-grazulio-ir-dukters-akimirka-1719968/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>