<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/poverneni-ukrayinski-sudna-proydut-ekspertizu-330032_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T15:05:00+00:00"/>
    <meta property="og:title" content="Повернені українські судна пройдуть експертизу"/>
    <meta property="og:description" content="Напередодні повідомлялось, що РФ провела на них ремонтні роботи, аби приховати сліди атаки.  "/>
  </head>
  <body>
    <article>
      <h1>Повернені українські судна пройдуть експертизу</h1>
      <h2>Напередодні повідомлялось, що РФ провела на них ремонтні роботи, аби приховати сліди атаки.  </h2>
      <address>
        <time datetime="2019-11-18T15:05:00+00:00">18 Nov 2019, 15:05</time>
      </address>
      <p>Українські броньовані артилерійські катери та рейдовий буксир, захоплені Росією поблизу Керченської протоки рік тому пройдуть перевірку та експертизу, яка встановить їхній стан, повідомили в Міністерстві закордонних справ України.</p>
      <p>"Пройшло 358 днів з моменту незаконного захоплення і затримання Росією трьох українських військових кораблів в акваторії Чорного моря. 18 листопада кораблі нарешті були передані представникам українських органів влади. … Після ретельної перевірки і експертизи стане зрозумілим, в якому стані повернуто українські кораблі, чи було з них вилучено обладнання та документацію", - заявили в МЗС.</p>
      <p>У відомстві нагадали, що Росія була зобов'язана повернути українські судна 25 травня 2019 року після відповідного наказу Міжнародного трибуналу з морського права</p>
      <p>"Незважаючи на повернення моряків та суден, спір триває, сформовано арбітражний трибунал, і вже 21-22 листопада в Гаазі відбудуться перші процесуальні слухання, на яких будуть визначені подальші процедурні питання розгляду справи. Українська сторона докладає зусиль з метою встановлення арбітражним трибуналом порушення Росією Конвенції ООН з морського права під час затримання і утримання "Нікополя", "Бердянська" і "Яни Капу" та 24 членів їхніх екіпажів", - наголосили в міністерстві.</p>
      <p>Командування Військово-морських сил ЗСУ сьогодні, 18 листопада, підтвердило, що <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>Росія передала Україні броньовані артилерійські катери та рейдовий буксир</b></a>, захоплені поблизу Керченської протоки у листопаді 2018 року. Зараз вони <a href="https://dt.ua/UKRAINE/zahopleni-rosiyeyu-ukrayinski-korabli-ydut-do-odesi-330018_.html"><b>прямують у напрямку Одеси.</b></a></p>
      <p> <b><a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html">Перед виведенням кораблів із Керчі російські окупанти проводили на них ремонтні роботи</a></b>, зокрема, ліквідували пробоїну на борту катера "Бердянськ". Аби легітимізувати приховування доказів агресії, слідчі ФСБ виключили українські кораблі зі списку речдоків у справі про нібито "прорив кордону".</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ.  У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>