<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-poroshenko-dbr-pidozra/30278652.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T15:32:16+00:00"/>
    <meta property="og:title" content="Порошенко «був змушений негайно повернутися» з Туреччини після заяви ДБР"/>
    <meta property="og:description" content="«Щойно я почув феєричну дурість, яку оприлюднив голова ДБР... Вони нікого не залякають»"/>
  </head>
  <body>
    <article>
      <h1>Порошенко «був змушений негайно повернутися» з Туреччини після заяви ДБР</h1>
      <address>
        <time datetime="2019-11-18T15:32:16+00:00">18 Nov 2019, 15:32</time>
      </address>
      <p>П’ятий президент України, народний депутат Петро Порошенко заявляє, що достроково повертається в Україну з Туреччини, де перебував із візитом, після того, як Державне бюро розслідувань України повідомило про направлення у Генеральну прокуратуру проєкту повідомлення про підозру щодо нього.</p>
      <p>«Щойно я почув феєричну дурість, яку оприлюднив голова ДБР. Оскільки я перебував із візитом до Турецької Республіки, вимушений був скасувати декілька зустрічей і негайно повернутися в Україну. Повернутися, щоб продемонструвати: вони нікого не залякають, в них нічого не вийде», – написав Порошенко 18 листопада в <a href="https://t.me/s/PresidentPoroshenko">телеграмі</a>.</p>
      <p>За його словами, справа проти нього «не має юридичної ваги».</p>
      <p>«Звинуватити п’ятого президента України в захопленні державної влади – це смішно. Може, вони мають на увазі часи Януковича, і пан Труба з паном Портновим вирішили захищати Януковича? Хто зацікавлений у цьому провадженні? Ну, звичайно, що пан Труба є лише виконавцем. Замовником є колишня команда Януковича, яка з’являється зараз не тільки у своїх телеграм-каналах, але і в органах влади», – заявив експрезидент.</p>
      <p>Державне бюро розслідувань України 18 листопада повідомило, що направилo у Генеральну прокуратуру <a href="https://www.radiosvoboda.org/a/news-dbr-pidozra-poroshenko/30277896.html">проєкт повідомлення про підозру </a>п’ятому президенту України, народному депутату Петру Порошенку.</p>
      <p>«Проєкт підозри підготовлено й направлено до прокуратури в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя у березні-травні 2019 року.<br/>У документі ідеться про підозру п’ятого президента України у вчиненні кримінальних правопорушень, передбачених частиною 3 статті 109 та частиною 2 статті 364 Кримінального кодексу України», – мовиться у повідомленні.</p>
      <p>Слідчі бюро також направили до прокуратури проєкт подання до Верховної Ради щодо надання згоди на притягнення до кримінальної відповідальності Петра Порошенка, який нині є чинним народним депутатом.</p>
      <p>9 жовтня <a href="https://www.radiosvoboda.org/a/news-truba-poroshenko-dbr-13-provadzhen/30207551.html">до 13 зросла кількість проваджень</a> у ДБР щодо п’ятого президента України Петра Порошенка, останнім із них стало провадження щодо недекларування доходів.</p>
      <p>Колишній президент раніше заявляв, що <a href="https://www.radiosvoboda.org/a/news-poroshenko-dbr-revansh/30105632.html">справи, в яких він фігурує</a>, інспіровані колишнім першим заступником голови адміністрації президента-втікача Януковича Андрієм Портновим і є «яскравим підтвердженням того реваншу, який сьогодні, як ракова пухлина, намагається поширюватися Україною».</p>
    </article>
  </body>
</html>