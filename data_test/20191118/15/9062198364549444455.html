<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3377906/balikcilarin-korkulu-ruyasi-ilac-olacak-grami-1-milyon-euro"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T15:32:00+00:00"/>
    <meta property="og:title" content="Balıkçıların korkulu rüyası ilaç olacak: Gramı 1 milyon Euro"/>
    <meta property="og:description" content="Süveyş Kanalı'nın açılmasının ardından Kızıldeniz’den Akdeniz ve Ege Denizi'ne ulaşan balık türleri arasında istilacı tür olarak da bilinen 'balon balığı' denizde ve karada tehlike saçıyordu."/>
  </head>
  <body>
    <article>
      <h1>Balıkçıların korkulu rüyası ilaç olacak: Gramı 1 milyon Euro</h1>
      <h2>Balıkçıların korkulu rüyası olarak bilinen balon balığı ilaç sanayinde kullanılmak üzere değerlendirilecek. Balon balıklarında mevcut "Tetrodotoksin" adlı zehrin 1 gramı 1 milyon Euro'yu buluyor.</h2>
      <address>
        <time datetime="2019-11-18T15:32:00+00:00">18 Nov 2019, 15:32</time>
      </address>
      <p>Süveyş Kanalı'nın açılmasının ardından Kızıldeniz’den Akdeniz ve Ege Denizi'ne ulaşan balık türleri arasında istilacı tür olarak da bilinen 'balon balığı' denizde ve karada tehlike saçıyordu.</p>
      <p>Hem ekolojik hem ekonomik zararlara yol açan balon balığı, bilim insanları tarafından "istilacı balık" olarak tanımlanıyor. Bu balık türünün son dönemlerde ülkemizde de popülasyonu arttı. Son olarak Adapazarı'nda sekiz yaşındaki çocuğun parmağını koparan balon balığı, ilaç sanayinde kullanılmak üzere değerlendirilecek.</p>
      <p>Balon balığı derisi yeni bir kanser ilacının üretiminde kullanılıyor. Kanada'dan 5 bin ton balon balığına ilaç endüstrisinde kullanılmak üzere talep geldi.</p>
      <p>Tarım Şura’sındaki gündemlerden biri de Türkiye denizlerinde son dönemde balon balığı istilasıydı. Balon balıkları balıkçıların korkulu rüyası. Bu balık ismini tehdit altında top gibi şişmesinden alıyor. Çok zehirli ve dişleri çok keskin. Yerel türleri kovması ve ağları parçalamasının ardından insanlara da saldırıyor. Bir balon balığı yazın Mersin’de denizde bir çocuğun parmağını ısırarak koparmıştı.</p>
      <p>Yakında balon balıkları derisinden ilaç yapılmak üzere ihraç edilecek. Tarım Bakanı Bekir Pakdemirli, “Balon balığı zehir değil, ilaç olacak. İstilacı bu tür ekonomiye kazandırılacak. Tanesi 10 TL. Kanada 5 bin ton istiyor. İlaç yapımında kullanılıyor. İhraç edilecek” dedi:</p>
      <p>"Çukurova Üniversitesi tarafından yapılan bir araştırmaya göre; ilaç sanayisinde kullanılan ve balon balıklarında mevcut “Tetrodotoksin” adlı zehrin 1 gramı, 1 milyon avroyu (yaklaşık 6,5 milyon TL) buluyor. Balon balıklarının derisinde, kas yapısında, iç organlarında, karaciğerlerinde yer alan, kanser tedavisinde kullanılan bu zehir, Bakanlık tarafından yapılacak çalışmalarla ülkemiz için ciddi gelir kapısı olacak."</p>
    </article>
  </body>
</html>