<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717834/%D8%B4%D8%B1%DA%A9%D8%AA-%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D8%A8%D8%B1%D8%A7%DB%8C-%D8%A8%D8%A7%D8%B2%D8%B3%D8%A7%D8%B2%DB%8C-%D8%A8%D9%87-%D8%AF%D9%85%D8%B4%D9%82-%D8%A8%DB%8C%D8%A7%DB%8C%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:27:48+00:00"/>
    <meta property="og:title" content="شرکت‌های ایرانی برای بازسازی به دمشق بیایند"/>
    <meta property="og:description" content="ایسنا/خراسان رضوی رئیس اتحادیه عمومی کشاورزان سوریه گفت: متاسفانه رسانه‌های بین‌المللی باعث شدند، دو شرکت بزرگ ما پرواز خود به ایران را کنسل کنند زیرا به خاطر اعتراضات، تبلیغات منفی شده اما ما به ایران آمدیم و در تهران و مشهد موردی را مشاهده نکردیم."/>
  </head>
  <body>
    <article>
      <h6 class="kicker">رئیس اتحادیه عمومی کشاورزان سوریه:</h6>
      <h1>شرکت‌های ایرانی برای بازسازی به دمشق بیایند</h1>
      <address><time datetime="2019-11-18T15:27:48+00:00">18 Nov 2019, 15:27</time> by <a rel="author">اکرم مقدسی</a></address>
      <p>ایسنا/خراسان رضوی رئیس اتحادیه عمومی کشاورزان سوریه گفت: متاسفانه رسانه‌های بین‌المللی باعث شدند، دو شرکت بزرگ ما پرواز خود به ایران را کنسل کنند زیرا به خاطر اعتراضات، تبلیغات منفی شده اما ما به ایران آمدیم و در تهران و مشهد موردی را مشاهده نکردیم.</p>
      <p>نزار سعدالدین امروز در نشست فرصت‌های سرمایه‌گذاری و تجاری ایران و سوریه در هتل پارس مشهد، اظهار کرد: ما از سوریه سربلند و سوریه پیروز بر داعش به ایران آمدیم که به برکت رئیس‌جمهوری بشار اسد و ارتش سوری مقاوم که شهادت‌ها و رشادت‌های زیادی تقدیم کردند، تمام وضعیت کشور سوریه از دست آنها خارج شد که با همکاری کشورهای دوست و در راس آنها ایران و رهبری حکیمانه مقام معظم رهبری اتفاق افتاد.</p>
      <p>وی افزود: ما نیاز به بازسازی کشورمان داریم و همان‌طور که رئیس جمهور گفت، بازسازی سوریه به دست کشورهای دوست اجرا می‌شود که در کنار ما ایستادند و از ما دفاع کردند و در راس آنها ایران قرار دارد. نمایندگان تعداد زیادی از اتحادیه‌های کشور سوریه از جمله شرکت‌های صنعتی، تجارتی، مواد غذایی، مهندسان فنی مهندسی و برق، تولیدکنندگان کشاورزی، شرکت‌های تولیدات دام و طیور و مشتقات آن، شرکت‌های داروسازی دامپزشکی و غیر دامپزشکی و همچنین شرکت‌هایی در زمینه‌های صادرات و واردات مواد مختلف به ایران آمدند.</p>
      <p>سعدالدین بیان کرد: ما همه تاجر و شرکت‌های مقتدر هستیم و ما مدیران شرکت‌ها تمایل داریم تا در کنار شرکت‌های ایرانی در زمینه تعاملات اقتصادی و تجاری فعالیت کنیم. از تمام شرکت‌های ایرانی دعوت می‌کنم تا به دمشق که نیاز به بازسازی دارد، بیایند. اکنون سوریه در امنیت است. امیدواریم ۸۸ کالا صادراتی شامل معافیت ۴ درصد شود.</p>
      <p>رئیس اتحادیه عمومی کشاورزان سوریه گفت: دشمنان بدنامی‌ها و عدم استقرار را تبلیغ می‌کنند و من ناراحت هستم که رسانه‌های بین‌المللی باعث شدند، دو شرکت بزرگ ما پرواز خود را کنسل کنند زیرا به خاطر اعتراضات، تبلیغات منفی شده اما ما به ایران آمدیم و در تهران و مشهد موردی را مشاهده نکردیم.</p>
      <p>
        <b>صادرات 74 میلیون دلاری از سوریه در 6 ماهه اول سال 98</b>
      </p>
      <p>محمدحسین سجادنژاد، دبیر میز کشور سوریه همچنین در این نشست اظهار کرد: همکاری‌های درازمدت فرهنگی، سیاسی، اجتماعی و تجاری با سوریه از دهه‌های گذشته و شاید بیشتر وجود داشته و روابط بین دو کشور و ملت همچنان مستمر بوده است.</p>
      <p>وی با بیان اینکه در بحث همکاری‌های اقتصادی با دولت سوریه، یکی از طرح‌های مهم تجاری کشور که اکنون نیز در حال اجرا بوده، تجارت آزاد است، عنوان کرد: موافقت‌نامه تجارت آزاد از سال ۸۹ به امضا رسید و در سال ۹۰ عملیاتی شد که اکنون بین دو کشور عملیاتی و در حال اجرا است. موافقت‌نامه تجارت آزاد بین دو ‌کشور به این صورت بوده که کلیه کالاهای منشا ایران با تعرفه ۴ درصد به سوریه و بالعکس صادر می‌شود، همچنین موافقت‌نامه ارزش افزوده نیز وجود دارد که کالاهایی که در ایران ۵۰‌ درصد ارزش افزوده داشته باشد، از تجارت آزاد بهره‌مند شده و با کف تعرفه ۴ درصد وارد سوریه و بالعکس می‌شود.</p>
      <p>سجادنژاد گفت: لیستی بین ما و سوری‌ها به عنوان مستثنائات تجارت آزاد به نام لیست تجارت ۸۸ کالا وجود دارد که این لیست از شمول موافقت‌نامه تجارت آزاد بین‌ دو کشور مستثنا بوده و شامل ۱۴ قلم کشاورزی و ۷۴ قلم در زمینه‌ محصولات نساجی و صنعتی است، البته معنایش این نیست که ورودشان به سوریه و بالعکس امکان‌پذیر نیست، بلکه مشمول کف تعرفه ۴ درصد نیستند.</p>
      <p>دبیر میز کشور سوریه افزود: اکنون در حال مذاکرات هستیم و یکی از بحث‌های بین دو کشور این بوده که این ۸۸ قلم نیز به موافقت‌نامه بپیوندند. با توجه به مذاکرات با وزارت صنایع و کشاورزی قرار است بخش قابل توجهی از این ۸۸ قلم مشمول موافقت‌نامه تجارت آزاد بین دو کشور شود، البته هدف تجاری بین دو کشور این ۸۸ قلم نیست، بلکه ۶ یا ۷ هزار قلم کالا وجود دارد که تنها ۸۸ مورد مستثنا شده است، سال گذشته آقای جهانگیری، معاون‌ رئیس‌جمهور، سفری به سوریه داشتند و در این سفر موافقت‌نامه‌هایی امضا شد که مهم‌ترین همکاری‌های راهبردی بین دو کشور بود.</p>
      <p>وی در خصوص صادرات ۶ ماهه اول سال ۹۸ به سوریه، گفت: میزان صادرات حدود ۷۴ میلیون‌ دلار و ۶ میلیون دلار نیز واردات ما از سوریه بوده است، زمینه همکاری بین دو کشور متنوع بوده و با توجه به تخریب گسترده سوریه، بنا به نظر کارشناسان و گزارشات بین‌المللی، برای ۲۰ سال زمینه اشتغال در منطقه ایجاد شده است، موافقت‌نامه‌های زیادی با سوری‌ها در زمینه‌های مختلف از جمله همکاری‌های نمایشگاهی و ایجاد شورای مشترک بازرگانی ما در اتاق ایران را به امضا رساندیم، البته اکنون توافق شده است.</p>
      <p>سجادنژاد ادامه داد: سال گذشته با همکاری معاون اول رئیس‌جمهور برای تشکیل اتاق مشترک بازرگانی بین دو کشور توافق شد که اکنون در سوریه اتاق مشترک تجاری ایران و سوریه آغاز به فعالیت کرده و در ایران نیز شورای مشترک فراخوانی برای تشکیل اتاق مشترک بازرگانی ایران و سوریه داده است.</p>
      <p>دبیر میز کشور سوریه بیان کرد: از جمله اقدامات دیگر راه‌اندازی مرکز تجاری ایران در سوریه بود که این مرکز در منطقه آزاد دمشق است در زمینه حمل و نقل بین دو کشور نیز در حال حاضر حمل و نقل زمینی، دریایی و هوایی فعال است، کالاهای صادراتی از ایران، ابتدا به ترکیه رفته و بعد وارد دمشق می‌شود که بین یک هفته تا ۱۵ روز زمان می‌برد، واردات نیز در حال اجرا است.</p>
      <p>وی با اشاره به اینکه هر سال سازمان توسعه تجارت در نمایشگاه‌های خارج کشور برای پاویون ایران فراخوان می‌دهد، تصریح کرد: در دو نمایشگاه مهم سوریه پاویون برگزار کردیم که شصت‌ویکمین نمایشگاه بین‌المللی بازرگانی و نمایشگاه بازسازی سوریه بود، ۱۶۰ شرکت ایرانی در این نمایشگاه‌ها شرکت کردند.</p>
      <p>سجادنژاد خاطرنشان کرد: سال گذشته و ۶ ماهه اول هیات‌های متعددی از ایران به سوریه و بالعکس رفت و آمد کردند. بحث بازسازی سوریه که بحث بسیار مهمی بوده و حجم تخریبی زیادی دارد، موافقت‌نامه راهبردی بین دو کشور در زمینه‌های مختلفی به امضا رسیده که برای شرکت‌های ما فرصتی است تا در زمینه تجاری و فنی مهندسی فعالیت داشته باشند.</p>
      <figure>
        <img src="https://cdn.isna.ir/d/off/khorasan/2019/11/18/3/61489477.jpg"/>
      </figure>
      <p>انتهای پیام</p>
    </article>
  </body>
</html>