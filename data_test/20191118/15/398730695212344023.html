<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/fredlig-losning-i-hongkong-kraver-kommunistisk-retratt/"/>
    <meta property="og:site_name" content="DN.SE"/>
    <meta property="article:published_time" content="2019-11-18T15:17:34+00:00"/>
    <meta property="og:title" content="Fredlig lösning i Hongkong kräver kommunistisk reträtt"/>
    <meta property="og:description" content="Hongkongborna demonstrerar för att de vill behålla sin frihet. Våldet på gatorna är en följd av det kommunistiska Kinas förakt för invånarnas rättigheter."/>
  </head>
  <body>
    <article>
      <h1>Fredlig lösning i Hongkong kräver kommunistisk reträtt</h1>
      <address><time datetime="2019-11-18T15:17:34+00:00">18 Nov 2019, 15:17</time> by <a rel="author" href="https://www.dn.se/av/dn-s-ledarredaktion/" target="_blank">DN:s ledarredaktion</a></address>
      <p>
        <b>DN 19/11 2019. Hongkongborna vägrar ge upp sin frihet. Det är vad den kinesiska diktaturen inte vill acceptera.</b>
      </p>
      <p>Alla vet vad som hände på Himmelska fridens torg, säger en av de unga demokratiaktivisterna i Hongkong. Kusligare kan det inte uttryckas.</p>
      <p>Det har gått 30 år sedan den kinesiska arméns massaker på flera tusen demonstranter i Peking. Efter den senaste tidens kraftigt upptrappade våld i Hongkong tycks det värsta scenariot, en upprepning av 1989, rycka närmare.</p>
      <p><b>Protesterna har nu pågått</b> i fem månader. De började som fredligt motstånd mot en lag som skulle tillåta utlämning av misstänkta brottslingar till fastlands-Kina. Eftersom kommunistdiktaturen i Peking betraktar kritik som olaglig var Hongkongbornas skepsis välgrundad. Stadens myndigheter har dock slagit dövörat till.</p>
      <blockquote>Så länge Hongkongborna kan välja bort Kinas omänskliga förtryckarapparat kommer de också att göra det.</blockquote>
      <p>För drygt en vecka sedan utlöstes intensiva kravaller när en student dödades i samband med en konfrontation med polisen. Våldet blev därefter alltmer okontrollerat, även från aktivisternas sida. En äldre man avled efter att ha fått en tegelsten kastad i huvudet, en polis har skjutits i vaden med pilbåge.</p>
      <p><b>Scenerna från helgen</b> var skakande. Polisens försök att storma ett universitet möttes av bensinbomber, slangbellor och andra hemmagjorda vapen.</p>
      <p>Radikaliseringen av protesterna måste ses mot bakgrund av de brutala metoder polisen använt ända från början. De ledde till att demonstranternas krav utvidgades, både till en oberoende utredning av våldsstrategin och till ett infriande av gamla löften om direkta val. Allt har mötts med kalla handen av Peking och dess marionetter i stadens styre. Över 4 000 människor har vid det här laget gripits.</p>
      <p>Men kraven har brett stöd hos befolkningen. Finansmetropolens tjänstemän har organiserat sympatiaktioner på sina lunchraster. Få gillar våldet men skulden läggs på polisen.</p>
      <p><b>Ett domslut på måndagen</b> illustrerar vad det hela handlar om. Myndigheternas beslut att förbjuda maskering på offentlig plats förklarades strida mot Hongkongs egen författning. Rättsstaten fungerar, och det är en av de saker regimen i Peking inte kan tåla.</p>
      <p>När britterna överlämnade kronkolonin till Kina 1997 garanterades modellen ”ett land, två system”. Yttrandefriheten, marknadsekonomin och de oberoende domstolarna skulle finnas kvar. Men invånarna känner hur deras rättigheter undan för undan har inskränkts. Och de vet att Kinas juridiska system bygger på att Kommunistpartiet avgör vem som buras in.</p>
      <p><b>Tack vare ännu fria medier</b> vet Hongkongborna inte bara vad som hände på Himmelska fridens torg, utan de har också hört om de fångläger för över en miljon muslimska uigurer som Kina inrättat i provinsen Xinjiang. Där tvingas de avsvära sig islam och betyga sin vördnad för president Xi Jinpings modell.</p>
      <p>Den store ledaren har vidareutvecklat polisstaten till ett totalitärt övervakningssamhälle där alla som inte blint lyder partiets diktat riskerar förföljelse och fängelse. Så länge Hongkongborna kan välja bort denna omänskliga förtryckarapparat kommer de också att göra det.</p>
      <p><b>Xi Jinping har vägrat låta</b> myndigheterna i Hongkong inlåta sig på några eftergifter. Sådant skulle kunna tolkas som svaghet och tjäna som uppmuntran för farliga demokratiska element i Xinjiang, Tibet eller för den delen Peking. Så länge den linjen råder är dessvärre vägen till kompromisser stängd.</p>
      <p>EU och USA manar till återhållsamhet. Västvärldens handlingsutrymme är begränsat. Men Xi Jinping måste uppmärksammas på att det finns ett högt ekonomiskt pris på att dränka Hongkongs frihet i blod.</p>
    </article>
  </body>
</html>