<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.noviny.sk/slovensko/488003-sefovia-parlamentov-v4-si-pripomenuli-neznu-revoluciu-slavnostnym-koncertom-v-divadle-hybernia"/>
    <meta property="og:site_name" content="Noviny.sk"/>
    <meta property="article:published_time" content="2019-11-18T15:19:00+00:00"/>
    <meta property="og:title" content="Šéfovia parlamentov V4 si pripomenuli Nežnú revolúciu slávnostným koncertom v Divadle Hybernia"/>
    <meta property="og:description" content="PRAHA, 17. november 2019 - Predseda Poslaneckej snemovne Parlamentu ČR Radek Vondráček usporiadal k 30. výročiu novembrových udalostí roku 1989 slávnostný koncert v pražskom Divadle Hybernia. Medzi hosťami bol šéf Senátu Jaroslav Kubera, predsedovia parlamentov krajín V4 a ďalšie významné osobnosti Česka, Slovenska, Maďarska a Poľska."/>
  </head>
  <body>
    <article>
      <h1>Šéfovia parlamentov V4 si pripomenuli Nežnú revolúciu slávnostným koncertom v Divadle Hybernia</h1>
      <address><time datetime="2019-11-18T15:19:00+00:00">18 Nov 2019, 15:19</time> by <a rel="author">INZERCIA, redakcia/MD</a></address>
      <p>
        <b>PRAHA, 17. november 2019 - Predseda Poslaneckej snemovne Parlamentu ČR Radek Vondráček usporiadal k 30. výročiu novembrových udalostí roku 1989 slávnostný koncert v pražskom Divadle Hybernia. Medzi hosťami bol šéf Senátu Jaroslav Kubera, predsedovia parlamentov krajín V4 a ďalšie významné osobnosti Česka, Slovenska, Maďarska a Poľska.</b>
      </p>
      <p><b><i>"V súvislosti s okrúhlym výročím udalostí novembra 1989 by som rád vyjadril vďaku a úctu voči odvahe študentov a ostatných aktérov nežnej revolúcie. Som rád, že kolegovia z V4 prijali pozvanie a spoločne sme si mohli tento významný míľnik v dejinách našej krajiny i Európy pripomenúť a osláviť ho práve hudbou, ktorá vždy ľudí i národy spájala,"</i></b> upozornil Vondráček.</p>
      <p>Na slávnostnom koncerte v niekdajšom františkánskom kláštore a dnešnom Divadle Hybernia zaznel v podaní Rozhlasového Big Bandu Gustava Broma výber piesní Karla Kryla alebo Modlitba pre Martu. Na programe bola tiež folklórna tvorba z Moravy či Slovenska a ďalšie skladby.</p>
      <p><i><b>"Nežná revolúcia bola kľúčovým momentom českej i slovenský histórie. Vydobyli sme si vtedy slobodu; to ale neznamená len bezbrehé práva, ale aj povinnosti. Sloboda je krehký dar, o ktorý sa musíme neustále starať, "</b></i> pripomenul Milan Fiľo, filantrop a hostiteľ koncertu.</p>
      <figure>
        <a href="https://img.joj.sk/rxn/e5e3c39e-3b67-42a9-897c-6d2422e0236a">
          <img src="https://img.joj.sk/rxn/e5e3c39e-3b67-42a9-897c-6d2422e0236a"/>
        </a>
        <figcaption>
          <cite>Zdroj: SITA</cite>
        </figcaption>
      </figure>
      <p>Slávnostný koncert v Divadle Hybernia bol zavŕšením oficiálnych osláv udalostí 17. novembra 1989 a tiež súčasťou konferencie predsedov Parlamentov krajín Vyšehradskej štvorky pri príležitosti 30. výročia Nežnej revolúcie. Delegácie parlamentov V4 vedené predsedom maďarského Národného zhromaždenia Lászlóm Kőverom, predsedníčkou poľského Sejmu Elzbietou Witek, predsedom Poslaneckej snemovne ČR Radkom Vondráčkom a predsedom NR SR Andrejom Dankom sa dohodli na potrebe vzájomnej spolupráce a jej prehĺbení najmä v otázkach ekonomiky a zahraničnej politiky.</p>
      <p>Partnermi koncertu boli Český rozhlas, Divadlo Hybernia, Slovenský inštitút v Prahe, České centrum a Maďarský inštitút Praha.</p>
      <footer>Zdroj: SITA</footer>
    </article>
  </body>
</html>