<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/klaus-iohannis-va-participa-la-congresul-ppe-europarlamentarul-pnl-siegfried-muresan-candideaza-pentru-functia-de-vicepresedinte-al-partidului-popular-european-18592355"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T15:20:55+00:00"/>
    <meta property="og:title" content="Klaus Iohannis va participa la Congresul PPE. Europarlamentarul PNL, Siegfried Mureşan candidează pentru funcţia de vicepreşedinte al Partidului Popular European"/>
    <meta property="og:description" content="Preşedintele Klaus Iohannis va participa, miercuri şi joi, la Congresul PPE organizat la Zagreb, în Croaţia, unde vor fi aleşi preşedintele, vicepreşedinţii şi secretarul general al formaţiunii. Printre candidaţii la funcţia de vicepreşedinte al PPE este şi europarlamentarul PNL Siegfried Mureşan."/>
  </head>
  <body>
    <article>
      <h1>Klaus Iohannis va participa la Congresul PPE. Europarlamentarul PNL, Siegfried Mureşan candidează pentru funcţia de vicepreşedinte al Partidului Popular European</h1>
      <address><time datetime="2019-11-18T15:20:55+00:00">18 Nov 2019, 15:20</time> by <a rel="author">Teodor Bobei, Mediafax</a></address>
      <p>Preşedintele Klaus Iohannis va participa, miercuri şi joi, la Congresul PPE organizat la Zagreb, în Croaţia, unde vor fi aleşi preşedintele, vicepreşedinţii şi secretarul general al formaţiunii. Printre candidaţii la funcţia de vicepreşedinte al PPE este şi europarlamentarul PNL Siegfried Mureşan.</p>
      <p>Partidul Popurlarilor Europeni va organiza, miercuri şi joi, la Zagreb, Croaţia, congresul său statutar, unde vor fi aleşi în conducerea formaţiunii preşedintele, zece vicepreşedinţi, un trezorier şi un secretar general. Aproape 2.000 de participanţi din 40 de state au fost invitaţi să participe la congresul din Zagreb.</p>
      <p>"Găzduit de premierul Croaţiei şi liderul partidul HDZ, Andrej Plenkovic, preşedintele PPE Joseph Daul, secretarul general PPE Antonio Lopez-Isturiz, congresul din Zagreb se va concentra pe politicile eficiente de combatere a schimbărilor climatice, pe investirea în tinerele generaţii şi a Balcanilor de Vest", potrivit unui comunicat emis de PPE.</p>
      <p>La funcţia de lider al PPE singurul candidat este preşedintele în exerciţiu al Consiliului European, Donald Tusk.</p>
      <p>Pentru cele zece funcţii de vicepreşedinţi candidează Siegfried Mureşan (România), David McAllister (Germania), Helen McEntee (Irlanda), Averof Neofytou (Cipru), Petteri Orpo (Finlanda), Franck Proust (Franţa), Paulo Rangel (Portugalia), Ivan Stefanec (Slovacia), Antonio Tajani (Italia), Esther De Lange (Olanda), Mariya Gabriel (Bulgaria) şi Johannes Hahn (Austria).</p>
      <p>Printre şefii de stat sau de guvern din PPE care vor participa se numără şi preşedintele Klaus Iohannis.</p>
      <p>Pe lista şefilor de stat invitaţi la congres se mai află preşedintele cipriot Nikos Anastasiades, cancelarul german Angela Merkel, premierii bulgar Boiko Borisov, leton Krisjanis Karins, grec Kyriakos Mitsotakis şi irlandez Leo Varadkar. De asemenea, vor participa şi preşedintele în exerciţiu al Comisiei Europene Jean-Claude Juncker, preşedintele ales al Comisiei Europene Ursula von der Leyen şi liderul grupului PPE din Parlamentul European, Manfred Weber.</p>
      <p>Au mai fost invitaţi liderii opoziţiei Silvio Berlusconi (Italia), Pablo Casado (Spania), Adrian Delia (Malta), Frank Engel (Luxembourg), Janez Jansa (Slovenia), Ulf Krestersson (Suedia), Gabrielius Landsbergis (Lituania), Jean Leonetti (Franţa), Petteri Orpo (Finlanda), Soren Pape Poulsen (Danemarca), Rui Rio (Portugalia), Grzegorz Schetyna (Polonia) şi Marek Vyborny (Cehia).</p>
    </article>
  </body>
</html>