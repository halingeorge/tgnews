<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3377944/mansur-yavasin-7-aylik-butcesi-sasirtti-3878-milyon-tl"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T15:51:00+00:00"/>
    <meta property="og:title" content="Mansur Yavaş'ın 7 aylık bütçesi şaşırttı: &quot;387.8 milyon TL...&quot;"/>
    <meta property="og:description" content="Ankara Büyükşehir Belediye Başkanı Mansur Yavaş, görevi aldığı 8 Nisan tarihinden bugüne kadar yapılan faaliyetleri ve çalışmalarını bir kitapçıkla anlattı. '200 Gün' kitapçığında Ankara Büyükşehir Belediyesi'nin mali durum raporlarından insan kaynaklarına, icraatlardan projelere kadar pek çok konu yer aldı. Kitapçıkta yer alan bilgilere göre, belediyenin bütçesi yedi ayda 387.8 milyon TL fazla verdi"/>
  </head>
  <body>
    <article>
      <h1>Mansur Yavaş'ın 7 aylık bütçesi şaşırttı: "387.8 milyon TL..."</h1>
      <h2>Ankara Büyükşehir Belediye Başkanı Mansur Yavaş'ın görevi devraldığı tarihten bu yana 7 ay geçti. Yavaş'ın 7 aylık bütçesi 387.8 milyon TL fazla verdi.</h2>
      <address>
        <time datetime="2019-11-18T15:51:00+00:00">18 Nov 2019, 15:51</time>
      </address>
      <p>Ankara Büyükşehir Belediye Başkanı <b>Mansur Yavaş</b>, görevi aldığı 8 Nisan tarihinden bugüne kadar yapılan faaliyetleri ve çalışmalarını bir kitapçıkla anlattı. '200 Gün' kitapçığında Ankara Büyükşehir Belediyesi'nin mali durum raporlarından insan kaynaklarına, icraatlardan projelere kadar pek çok konu yer aldı. Kitapçıkta yer alan bilgilere göre, belediyenin bütçesi yedi ayda 387.8 milyon TL fazla verdi</p>
      <p>Kitapçıkta Ankara Büyükşehir Belediyesi ve bağlı idareler başta olmak üzere ASKİ ve EGO Genel Müdürlüğü'nün gelir gider rakamları da ayrıntılı olarak yer aldı. Kitapçıkta, belediyenin mali durumuna ilişkin paylaşılan bazı bilgiler şöyle:</p>
      <p>-Kısa vadeli 3 milyar 484 milyon 489 bin 406 TL borç devir alan Başkan Yavaş, tasarruf politikaları sonucunda 200 günde kısa vadeli borçların 305 milyon 821 bin 757 TL'lik kısmını ödedi.</p>
      <p>-Belediye alacaklarının takip ve tahsilatı hızlandırılarak toplam 37 milyon TL belediye hesaplarına dahil edildi.</p>
      <p>-Büyükşehir bütçesi, 8 Nisan-25 Ekim tarihleri arasında israfla yapılan mücadele sonucu 387 milyon 821 bin 378 TL fazla verdi.</p>
      <h3>İNDİRİMLİ ULAŞIM KARTI</h3>
      <p>-Dar gelirli ailelerin çocuklarının servis ücretlerinin ödenmesinin dışında toplu taşıma araçlarını kullanan öğrencilere de ANKARAKART bakiyesi yüklenecek.</p>
      <p>-Kahvaltı yapma imkanı bulamayan öğrencilere üniversite kampüslerinde sıcak çorba ikramı başladı.</p>
      <p>-AŞTİ'nin yanında yıllardır atıl durumda bulunan 30 Ağustos Zafer Parkı, Yavaş tarafından hizmete açıldı.</p>
      <p>-Başkent'te örgün eğitim içinde yer alan öğrenciler ilk kez yaş sınırı kaldırılarak, 60 TL'ye 200 binişlik indirimli aylık abonman kartı kullanmaya başladı.</p>
      <h3>"HESAP VERMEYE DEVAM EDECEĞİZ"</h3>
      <p>Kitapçıkta, Ankara Büyükşehir Belediye Başkanı Mansur Yavaş'ın önsözü de yer aldı. İkinci 100 günlük süreçte de sosyal belediyecilik anlayışını sürdürdüklerini belirten Başkan Yavaş, şu ifadeleri kullandı: <br/>"İhalelerin sosyal medya üzerinden canlı yayınlanması ile şeffaf belediyeciliğin Türkiye'deki ilk örneği olan uygulamamızı başka il ve ilçeler de hayata geçirmeye başladı. 'Belediyecilik' ile 'yolsuzluk' kelimelerinin yan yana gelmemesine öncülük edeceğiz. Belli aralıklarla yayınlayacağımız raporlarla halkımıza hesap vermeye devam edeceğiz."</p>
    </article>
  </body>
</html>