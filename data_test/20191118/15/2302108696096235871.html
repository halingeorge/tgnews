<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/usr-bucuresti-targul-de-craciun-din-bucuresti-cel-mai-scump-din-ultimii-patru-ani-ce-formatii-vor-avea-spectacole.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T15:35:10+00:00"/>
    <meta property="og:title" content="USR Bucureşti: Târgul de Crăciun din București, cel mai scump din ultimii patru ani / Ce formații vor avea spectacole"/>
    <meta property="og:description" content="Achiziţiile aflate în derulare pe care municipalitatea le face pentru Târgul de Crăciun din București însumează 5,6 milioane lei (1,2 milioane de euro),"/>
  </head>
  <body>
    <article>
      <h1> USR Bucureşti: Târgul de Crăciun din București, cel mai scump din ultimii patru ani / Ce formații vor avea spectacole </h1>
      <address><time datetime="2019-11-18T15:35:10+00:00">18 Nov 2019, 15:35</time> by <a rel="author">Redacția</a></address>
      <p>Achiziţiile aflate în derulare pe care municipalitatea le face pentru Târgul de Crăciun din București însumează 5,6 milioane lei (1,2 milioane de euro), reprezentând cea mai mare sumă prevăzută în acest scop în ultimii patru ani, la care se vor adăuga onorariile artiștilor, în timp ce „banii de la obiectivele de investiţii se taie sistematic”, susține USR Bucureşti. Târgul va fi deschis pe 28 noiembrie, în Piaţa Constituţiei, în aceeaşi zi urmând să fie pornit iluminatul festiv de sărbători.</p>
      <p>„Record absolut! Gabriela Firea organizează cel mai scump Târg de Crăciun din ultimii patru ani şi, foarte probabil, cel mai scump din istoria Bucureştiului. 5,6 milioane de lei (1,2 milioane de euro) însumează achiziţiile aflate în derulare pe care le face municipalitatea pentru Târgul de Crăciun din acest an. Iar suma va creşte pe măsură ce ne apropiem de luna decembrie. În plus, aceste contracte nu cuprind onorariile artiştilor care, în mod ilegal, sunt ţinute la secret de Creart. Spre comparaţie, în 2018, Târgul de Crăciun a costat municipalitatea 850.000 de euro, iar în 2017, 800.000 de euro”, precizează USR Bucureşti într-o postare pe pagina de Facebook.</p>
      <p>Reprezentanţii USR Bucureşti susţin că divertismentul este binevenit, dar „o administraţie modernă trebuie în primul rând să ofere servicii de calitate cetăţenilor”.</p>
      <p>„În timp ce ţevile RADET crapă peste tot în Bucureşti, iar banii de la obiectivele de investiţii se taie sistematic, Gabriela Firea continuă să risipească sume enorme pe târguri, bâlciuri şi concerte. USR Bucureşti consideră că astfel de manifestări au un cost mult prea mare în raport cu beneficiile pe care le furnizează cetăţenilor. Divertismentul este binevenit, dar o administraţie modernă trebuie în primul rând să ofere servicii de calitate cetăţenilor şi abia apoi să-i distreze. Gabriela Firea face exact invers şi speră ca distracţia să acopere falimentul edilitar în care a împins Bucureştiul”, subliniază USR București.</p>
      <p>Târgul de Crăciun se deschide pe 28 noiembrie, în Piaţa Constituţiei, în aceeaşi zi urmând să fie pornit iluminatul festiv de sărbători, potrivit unui comunicat de presă al Creart – Centrul de Creaţie, Artă şi Tradiţie al Municipiului Bucureşti, transmis luni Agerpres.</p>
      <p>
        <b>Aflat la cea de-a XIII-a ediţie, târgul va fi deschis până pe 26 decembrie. Iluminatul festiv în Capitală se va aprinde pe 28 noiembrie, de la ora 19.00, din Târgul de Crăciun. Spectacolul de deschidere va fi susţinut de Corul de copii Radio, Lidia Buble, Voltaj şi Loredana&amp;Banda Agurida.</b>
      </p>
      <p>Târgul va fi deschis zilnic între orele 11.00 – 22.00, în perioadele 2 – 5 decembrie / 9 – 12 decembrie / 16 – 19 decembrie, cu o prelungire de 30 de minute (11.00 – 22.30) în perioadele 28 – 30 noiembrie / 1 decembrie / 6 – 8 decembrie / 13 – 15 decembrie / 20 – 26 decembrie.</p>
      <p>În cele peste 130 de căsuţe din lemn decorate festiv, bucureştenii şi turiştii pot găsi produse tradiţionale româneşti – de la cozonaci, prăjituri de casă, dulceţuri, poale-n brâu, plăcinte, sarmale, mămăligă, cârnaţi, murături, vin fiert, brânzeturi, până la obiecte ce se pot constitui în cadouri speciale şi inedite pentru cei dragi, decoraţiuni de sezon, costume populare, accesorii, ii, obiecte tradiţionale specifice sărbătorilor de iarnă, produse lucrate manual, jucării sau produse naturale de îngrijire.</p>
      <p>Copiii vor putea participa şi în acest an la atelierele de creaţie organizate în primele două weekenduri la Casa lui Moş Crăciun din Piaţa Constituţiei. Pe 30 noiembrie, între orele 12.00 – 14.00, şi pe 1 decembrie, între orele 11.00 – 14.0, cei mici sunt aşteptaţi la atelierul de personalizat globuri, iar pe 7 şi 8 decembrie, între orele 11.00 – 14.00, la atelierul de personalizat coroniţe de brad.</p>
      <p>Tot în primele două weekenduri, întreaga familie poate vizita Casa lui Moş Crăciun, între 15.00 – 16.30 şi se poate bucura de întâlnirea cu elfii Moşului, între orele 17.00 – 22.00. Pe elfii Moşului publicul îi poate saluta până pe 24 decembrie, în intervalul orar 11.00 – 13.00 / 17.00 – 22.00. Tot la Casa lui Moş Crăciun va avea loc şi un spectacol de magie, pe 6 decembrie, între orele 18.00 – 20.00.</p>
      <p>Moşul va sosi la Târgul de Crăciun Bucureşti, pe 13 decembrie, la ora 18.00, când va avea loc un program artistic: Gaşca Zurli, Alina Sorescu şi „Picii lu’Soreasca”, Jo &amp; Band, Randi. Moşul şi elfii săi vor sta de vorbă cu cei mici zilnic, între orele 11.00 – 13.00 şi 17.00 – 22.00, până pe 24 decembrie, pentru a afla direct de la ei ce-şi doresc să primească de sărbători.</p>
      <p>Conform Creart, printre artiştii care îşi dau întâlnire cu bucureştenii şi oaspeţii de pretutindeni ai Târgului de Crăciun Bucureşti se numără: Horia Brenciu&amp;HB Orchestra, Ştefan Bănică, Viţa de Vie, Vunk, Voltaj, Bere Gratis, Holograf, Phoenix, Moonlight Breakfast, Antract, Damian Drăghici&amp;Brothers, Ovidiu Komornyik&amp;OK Band, Nicole Cherry, Connect-R, Bosquito, Elena Gheorghe Band, ansambluri de datini şi obiceiuri din toate regiunile ţării, Ştefan Hruşcă, Narcisa Suciu, Grigore Leşe, Fuego, Irina Loghin.</p>
      <p>Cei care aleg să sărbătorească Ziua Naţională la târg vor avea parte de un program artistic începând cu ora 18.30. „Ziua României, Ziua Bucuriei” va aduce laolaltă vedete îndrăgite ale muzicii populare româneşti, acompaniate de Orchestra Naţională „Valahia” a PMB, condusă de Marius Zorilă: Nicolae Mureşan, Niculina Stoican, Margareta Clipa, Petrică Mâţu Stoian, Ştefania Rareş, Nicoleta Voica, Florica Zaha, Gheorghe Turda, Gheorghe Roşoga, Răzvan Rădos şi Corul Cuanticum, Ansamblul folcloric profesionist „Doina Dunării”. Pe scenă vor performa şi minorităţi naţionale.</p>
      <p>„Silent Night” este concertul extraordinar de Crăciun propus tuturor celor care aleg să petreacă seara de ajun la Târgul de Crăciun Bucureşti. Aceştia se vor bucura alături de Orchestra Simfonică Bucureşti şi Big Band-ul Radio, dirijor Andrei Tudor, Grupul vocal „Acapella”, Corul de copii „Sunetul Muzicii” şi soliştii Marcel Pavel, Vlad Miriţă, Andrei Lazăr, Ionuţ Ungureanu, Aurelian Temişan, Luminiţa Anghel, Monica Anghel, Paula Seling, Irina Baianţ, Loredana.</p>
      <p>Pe 25 decembrie, va avea loc un program susţinut de Corul psaltic „Tronos” al Catedralei Patriarhale – condus de arhidiacon Mihail Bucă, corurile de copii „Symbol”, „Allegretto”, „Meloritm”, Ansamblul de copii „Andantino”, Orchestra Metropolitană Bucureşti – condusă de dirijorul Daniel Jinga, Corul Accoustic şi soliştii Ana Cebotari, Mirela Vaida, Elianne, Amna, Mihai Mitză Georgescu, Daniel Lazăr, Ianna Novac, Alina Petrică, Iordache Basalic, Alin Stoica, Liviu Indricău.</p>
      <p>Creart invită publicul să fie alături de copiii mai puţin favorizaţi, prin Campania „Dăruieşte, fii mai bun! Şi tu poţi fi Moş Crăciun!”, organizată anual cu scopul de a încuraja vizitatorii să doneze cărţi şi jucării. Perioada de desfăşurare a campaniei este 28 noiembrie – 20 decembrie, iar punctul de donare se află la intrarea în Casa lui Moş Crăciun.</p>
      <p>Intrarea la târg este liberă.</p>
      <p>Târgul de Crăciun Bucureşti atrage, anual, peste un milion de vizitatori – români şi străini, potrivit sursei citat.</p>
      <p>
        <i>Sursa foto: CREART</i>
      </p>
    </article>
  </body>
</html>