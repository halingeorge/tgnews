<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152476-u-novovolynsku-predstavyly-novogo-kerivnyka-shahty-z-donecka"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T15:35:00+00:00"/>
    <meta property="og:title" content="У Нововолинську представили нового керівника шахти з Донецька"/>
    <meta property="og:description" content="Представили нового директора ДП «Передпускова дирекція шахти №10» Олександра Стойловського перед головами профспілок та працівниками підприємства."/>
  </head>
  <body>
    <article>
      <h1>У Нововолинську представили нового керівника шахти з Донецька</h1>
      <address>
        <time datetime="2019-11-18T15:35:00+00:00">18 Nov 2019, 15:35</time>
      </address>
      <p>У понеділок, 18-го листопада, на шахті №10 «Нововолинська» про перспективи наступного 2020 року на зустрічі з колективом підприємства говорив новий директор з Донбасу.<br/><br/>Представили нового директора ДП «Передпускова дирекція шахти №10» <b>Олександра Стойловського</b> перед головами профспілок та працівниками підприємства, - пише <a href="http://bug.org.ua/news/novovolynsk/vsi-karty-poky-vidkryvaty-ne-budu-novyy-dyrektor-shakhty-10-novovolyns-ka-poznayomyvsia-z-kolektyvom-370931/">"Буг"</a>.<br/><br/>Був присутній також помічник народного депутата <b>Ігоря Гузя Валерій Мних</b>. Він зазначив, що команда парламентаря готова далі підтримувати завершення процесу будівництва шахти.<br/><br/>Зустріч була короткою, однак новий керівник відразу заявив, що хоче добудувати копальню. Зазначив, що знайомитися з колективом продовжить під час робочого процесу.<br/><br/>“Прийшов працювати, бо є ціль і завдання для самого себе шахту добудувати і ввести в експлуатацію. Поставив це за мету ще в 2005 році. Двічі просився сюди (на 10-ту шахту – ред.), працюючи в іншому місці, та казали потрібен там. Зараз прийшов на це підприємство, давайте відверто казати, не в дуже хороший час”, – сказав Стойловський.</p>
      <figure>
        <img src="http://www.volynpost.com/img/modules/news/7/7b/1d234bf2c60ac92728c02e5e26b637b7/cb-img5089.jpg"/>
      </figure>
      <p>Відомо, що 28-го листопада в Міністерстві енергетики та захисту довкілля буде розглянута програма розвитку та роботи підприємства на 2020 рік. Заслухають бачення і пропозиції керівництва.<br/><br/>“Те що на 2020 рік немає фінансування окремим рядком в державному бюджеті для 10-ї шахти не означає, що коштів не передбачено. Є три мільярди гривень на вугільну галузь, конкретно гроші ще не розписані. Сподіваюся з цієї цифри буде виділена сума на десяту”, – зауважив новий керівник.<br/><br/>Стойловський відзначив, що потрібно півтора мільярда на добудову шахти.<br/><br/>— Але варто просити спочатку хоча б 200-300 мільйонів. Це дуже важко. Їх необхідність має бути обґрунтована, – сказав директор “десятки”.<br/><br/>— Це неможливо, – вигукнув один присутніх.<br/><br/>До слова, колектив шахти №10 «Нововолинська» давно зневірений. Коли 30-річний недобуд здадуть в експлуатацію – невідомо. Протягом двох років шахту лише підтримують в безаварійному стані.<br/><br/>За задумом запуск шахти забезпечить створення 1500 нових робочих місць та збільшить видобуток вугілля на 900 тисяч тон в рік.<br/><br/>Щодо заробітної плати в 2019 році, то Стойловський зазначив, що є ще близько 20-ти мільйонів, які були передбачені.<br/><br/>“Заробітні плати за вересень-жовтень-листопад-грудень будуть закриті. Надолинний (Директор ДП «Дирекція по будівництву об’єктів» Роман Надолинний – ред.) зараз в Києві, говорить за гроші. По своїй роботі поки всі карти відкривати не буду, маю задуми”, – сказав новий керівник.<br/><br/>Нагадаємо, Олександр Стойловський очолював шахту «Капітальна» ДП Мирноградвугілля в Донецький області. Працював також головним інженером шахти «Надія» на Львівщині.</p>
      <figure>
        <img src="http://www.volynpost.com/img/modules/news/6/e2/6ffbcf438a49170369510f88a479ae26/cb-img5113.jpg"/>
      </figure>
    </article>
  </body>
</html>