<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232334/"/>
    <meta property="og:site_name" content="Українська правда"/>
    <meta property="article:published_time" content="2019-11-18T15:43:57+00:00"/>
    <meta property="og:title" content="Порошенко з аеропорту прокоментував справу ДБР: Навіть кури сміються"/>
    <meta property="og:description" content="П’ятий президент України Петро Порошенко скасував кілька міжнародних зустрічей і повернувся в Україну після повідомлення ДБР про передачу підозри щодо нього в Генеральну прокуратуру."/>
  </head>
  <body>
    <article>
      <h1>Порошенко з аеропорту прокоментував справу ДБР: Навіть кури сміються</h1>
      <address>
        <time datetime="2019-11-18T15:43:57+00:00">18 Nov 2019, 15:43</time>
      </address>
      <p>П’ятий президент України Петро Порошенко скасував кілька міжнародних зустрічей і повернувся в Україну після повідомлення ДБР про передачу підозри щодо нього в Генеральну прокуратуру.</p>
      <p><b>Джерело</b>: Twitter Порошенка</p>
      <p><b>Деталі:</b> Порошенко 18 листопада дав коментар журналістам в аеропорту "Київ" імені Сікорського. Він пояснив, що повернувся з Туреччини, де перебував із візитом, був вимушений скасувати декілька зустрічей і негайно повернутися в Україну. Порошенко назвав підозру провокацією, а справу юридично нікчемною.</p>
      <p><b>Пряма мова:</b> "Ця справа не має юридичної ваги, це зрозуміло навіть юристу-першокурснику. З неї навіть кури сміються…</p>
      <p>Звинувачувати п’ятого президента України в захопленні державної влади – це смішно. Може, вони мають на увазі часи Януковича, і пан Труба з паном Портновим вирішили захищати Януковича.</p>
      <p>…Важливо знайти замовників і організаторів цієї провокації. Мета її – залякати нашу команду. Мета її – зупинити нашу боротьбу за європейське та євроатлантичне майбутнє України. Хочу наголосити: нічого у вас не вийде!".</p>
      <figure>
        <iframe data-src="https://twitter.com/poroshenko/status/1196448766003499013?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Що було раніше:</b> Слідчі центрального апарату Державного бюро розслідувань направили в Генеральну прокуратуру проект повідомлення про <a href="https://www.pravda.com.ua/news/2019/11/18/7232268/">підозру п'ятому президенту України Петру Порошенку</a> в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року.</p>
      <p>Адвокат Порошенка Ігор Головань назвав проект повідомлення <a href="https://www.pravda.com.ua/news/2019/11/18/7232275/">про підозру Порошенку замовленням Росії</a> і спробою перешкодити йому провести зустрічі з іноземними лідерами в Хорватії і Канаді.</p>
      <p>Генпрокурор Руслан Рябошапка повідомив, що <a href="https://www.pravda.com.ua/news/2019/11/18/7232326/">в ГПУ вивчають проект повідомлення про підозру Порошенку.</a></p>
      <p><b>Чому це важливо</b>: Після приходу до влади Володимира Зеленського проти колишнього президента Петра Порошенка відкрили низку проваджень, за якими стоїть юрист Андрій Портнов – колишній заступник голови Адміністрації президента при Вікторові Януковичу, знайомий із нинішнім головою Офісу президента Володимира Зеленського Андрієм Богданом.</p>
      <p>У команді Порошенка вважають, що директор ДБР Роман <a href="https://www.pravda.com.ua/news/2019/07/17/7221152/">Труба став інструментом</a> у руках Портнова.</p>
      <p>
        <b>Знати більше: "<a href="https://www.pravda.com.ua/articles/2019/11/18/7232290/"><i>Зустрінь весну без пороху. У чому підозрюють Порошенка</i></a>"</b>
      </p>
      <related>
        <a href="https://www.pravda.com.ua/news/2019/11/19/7232382/"/>
        <a href="https://www.epravda.com.ua/news/2019/11/19/653861/"/>
        <a href="https://www.pravda.com.ua/news/2019/11/18/7232326/"/>
      </related>
    </article>
  </body>
</html>