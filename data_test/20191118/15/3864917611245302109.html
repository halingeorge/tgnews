<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820622-fotovistavka-svedski-tatusi-vidkrilasa-u-stinah-kabminu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T15:47:00+00:00"/>
    <meta property="og:title" content="Фотовиставка “Шведські татусі” відкрилася у стінах Кабміну"/>
    <meta property="og:description" content="У Будинку уряду відкрилась фотовиставка Югана Бевмана &quot;Шведські татусі&quot; ."/>
  </head>
  <body>
    <article>
      <h1>Фотовиставка “Шведські татусі” відкрилася у стінах Кабміну</h1>
      <h2>У Будинку уряду відкрилась фотовиставка Югана Бевмана "Шведські татусі" .</h2>
      <address>
        <time datetime="2019-11-18T15:47:00+00:00">18 Nov 2019, 15:47</time>
      </address>
      <p>Захід відкрила Урядова уповноважена з питань гендерної політики Катерина Левченко, повідомляє кореспондент Укрінформу.</p>
      <p>"Дуже важливо заохочувати ті позитивні рольові моделі, які можуть мати чоловіки: не лише політиків, не лише правоохоронців, не лише бізнесменів, але і татусів, які виховують своїх дітей... І саме про цей соціальний досвід говорить ця виставка - ви тут побачите фотографії і шведських татусів, і українських татусів", - зазначила вона.</p>
      <p>Левченко зауважила, що здебільшого гендерна політика протягом багатьох років розглядалась виключно як політика материнства жінок, однак такий підхід є некоректним, оскільки має враховуватись, зокрема, у національному законодавстві.</p>
      <p>"Ця виставка присвячена Міжнародному дню чоловіків, який відзначається у понад 50-ти країнах світу. І ми дуже очікуємо, що в Україні цей день також стане днем, коли ми будемо говорити про ті проблеми, про ті питання, які є у чоловіків", - додала вона.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2816087-v-ukrinformi-vidkrilas-fotovistavka-vidnovlenna.html">В Укрінформі відкрилась фотовиставка "Відновлення"</a>
      </blockquote>
      <p>Як зазначається, фотовиставка покликана привернути увагу до проблем сучасного батьківства, рівномірного розподілу домашньої роботи та досягнення гендерної рівності у суспільстві.</p>
      <p>Виставка "Шведські татусі" складається з портретів татусів, "які не менше шести місяців провели вдома, доглядаючи своїх дітей".</p>
      <p>Також у рамках проєкту презентують <a href="https://www.ukrinform.ua/tag-vistavka">фотопортрети</a> українських відомих чоловіків разом із дітьми - лідера гурту "Антитіла" Тараса Тополі, голови Національної комісії з цінних паперів та фондового ринку Тимура Хромаєва, футболіста ФК “Шахтар” Тараса Степаненка, керівника EdCamp Ukraine Олександра Елькіна. До проєкту долучились і народні депутати - Володимир Ар'єв, Володимир Цабаль та Святослав Юраш.</p>
      <p>Організаторами виставки в Україні є Фонд ООН у галузі народонаселення (UNFPA), Посольство Швеції в Україні, презентація заходу відбулась за підтримки Офісу Урядової Уповноваженої з питань гендерної політики та Офісу віцепрем'єр-міністра з питань європейської та євроатлантичної інтеграції.</p>
      <p>Експозиція триватиме впродовж кількох тижнів. Ознайомитись із фотовиставкою можна в Будинку уряду на 5-му поверху у холі.</p>
    </article>
  </body>
</html>