<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/mes_esports/handbol/claus-segona-victoria-contra-Aalborg_0_2345765545.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T15:07:09+00:00"/>
    <meta property="og:title" content="Les claus de la segona victòria contra l'Aalborg"/>
    <meta property="og:description" content="El Barça torna a endur-se els dos punts en l'estrena de la segona volta de Lliga de Campions"/>
  </head>
  <body>
    <article>
      <h1>Les claus de la segona victòria contra l'Aalborg</h1>
      <h2>El Barça torna a endur-se els dos punts en l'estrena de la segona volta de Lliga de Campions</h2>
      <address>
        <time datetime="2019-11-18T15:07:09+00:00">18 Nov 2019, 15:07</time>
      </address>
      <p>El Barça va endur-se novament els dos punts contra l'Aalborg en l'estrena de la segona volta de la fase de grups de la Lliga de Campions (44-35). Els blaugranes reforcen la seva condició de líders i es preparen pel partit de lliga d'aquest dimarts (12.00h, Liberbank Cantabria Sinfín). Hi ha tres situacions del duel contra l'Aalborg que van destacar especialment:</p>
      <h3>1. Molts gols, poca defensa estàtica</h3>
      <p>El partit del Palau Blaugrana va ser un festival de gols. L'estratègia de l'Aalborg va ser la d'intentar lluitar cos a cos amb els blaugranes. Van canviar la vocació d'allargar els atacs posicionals amb superioritats de 7 contra 6 per velocitat i contraatacs. El nou guió va ser molt efectiu (12-12 a l'equador del primer temps). Els dos equips interpretaven un intercanvi d'accions ràpides, oblidant-se de guanyar el partit des de la defensa.</p>
      <p>En total van sumar 79 gols, 44 del Barça i 35 dels nòrdics. Són dades significatives i que escenifiquen una radicalització del nou estil de Xavi Pascual. El campió de l'Asobal signa 36 gols a favor i 27 gols en contra de mitjana a la màxima competició europea. Té la millor diferència de gols (71), però no els millors registres defensius. El Barça té la desena millor defensa de la Champions amb el mateix registre que el Kadetten Schaffhausen dels exblaugranes Ángel Montoro i Nacho Biosca. </p>
      <figure>
        <img src="https://www.ara.cat/2019/11/11/esports/Luka-Cindric-durant-Champions-Aalborg_2342175995_67306893_117x66.jpg"/>
      </figure>
      <p>
        <a href="https://www.ara.cat/esports/mes_esports/handbol/claus-victoria-Aalborg_0_2342165868.html">Les claus de la victòria a Aalborg</a>
      </p>
      <h3>2. L'efecte Pálmarsson</h3>
      <p>El Barça té una rotació de primeríssim nivell. Xavi Pascual pot modificar el seu pla de partit independentment de l'aposta rival. Per ser superior necessites diferents recursos i líders. Aron Pálmarsson està demostrant aquesta temporada que pot ser la cara del projecte. La seva adaptació als esquemes de joc sembla total i molt més regular que anys enrere. L'arribada de Luka Cindric també l'allibera de part de la pressió.</p>
      <p>L'islandès va ser el segon màxim golejador davant l'Aalborg amb 6 gols, els mateixos que Thimothey N'Guessan i per darrere d'Aleix Gómez, que també suma des de la línia de penal. Més enllà de l'encert (75% d'efectivitat), Pálmarsson va ser l'element que va trencar el partit amb direcció tàctica, passades filtrades i bones decisions. La seva evolució defensiva el fa més complet. Ha passat de ser un especialista ofensiu al Veszprém a ser un <i>box to box </i>de garanties.</p>
      <h3>3. La gestió dels canoners i els dos contra dos</h3>
      <p>L'Aalborg no va estar encertat en els llançaments llunyans, però el 6:0 blaugrana va fixar-se en excés en l'inici de les penetracions de les primeres línies, deixant els 6 metres sense oposició perquè el pivot rival pogués guanyar la posició. El lateral amb millors números ofensius va ser Mishels Liaba que va disputar els últims 12 minuts de partit (3 gols de 4 intents).</p>
      <p>És una tendència. El sistema defensiu de Xavi Pascual ha de treballar en els ajustaments dels dos contra dos. Per aquí va caure contra el Pick Szeged en la primera jornada de Lliga de Campions. El central de l'Aalborg Janus Smarason va recórrer a la connexió amb els seus pivots per desencallar les accions posicionals que podien ser castigades amb passiu. El Barça necessita controlar els canoners i tenir sempre un peu enganxat a l'àrea, per controlar tots els moviments rivals.</p>
    </article>
  </body>
</html>