<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232330/"/>
    <meta property="og:site_name" content="Українська правда"/>
    <meta property="article:published_time" content="2019-11-18T15:21:46+00:00"/>
    <meta property="og:title" content="Генпрокурор каже, що бійка з нардепом може обійтись Ляшку дуже дорого"/>
    <meta property="og:description" content="Колишній народний депутат, лідер “Радикальної партії” Олег Ляшко, можливо, спровокував інцидент із народним депутатом фракції “Слуга народу” Андрієм Герусом, але така провокація тягне серйозні наслідки."/>
  </head>
  <body>
    <article>
      <h1>Генпрокурор каже, що бійка з нардепом може обійтись Ляшку дуже дорого</h1>
      <address>
        <time datetime="2019-11-18T15:21:46+00:00">18 Nov 2019, 15:21</time>
      </address>
      <p>Колишній народний депутат, лідер "Радикальної партії" Олег Ляшко, можливо, спровокував інцидент із народним депутатом фракції "Слуга народу" Андрієм Герусом, але така провокація тягне серйозні наслідки.</p>
      <p><b>Джерело:</b> генпрокурор Руслан Рябошапка в коментарі журналістам, якого цитує "<a href="https://interfax.com.ua/">Інтерфакс-Україна</a>"</p>
      <p><b>Деталі:</b> За словами Рябошапки, цей інцидент був би кваліфікований як хуліганство, якби Герус був звичайним громадянином. А "оскільки він є представником влади і напад на нього скоєно у зв'язку з виконанням службових обов'язків, це вже більш жорстка кваліфікація та інші санкції".</p>
      <p><b>Пряма мова:</b> "У людини (Ляшко – ред.) з'явилася можливість знову потрапити в телевізор. І він використав момент з Андрієм Герусом. Але такі речі караються Кримінальним кодексом, тому треба вибирати. Медіапопулярність може коштувати дуже дорого".</p>
      <p><b>Що було раніше:</b> Бориспільська прокуратура<a href="https://www.pravda.com.ua/news/2019/11/18/7232271/"> вручила Ляшку підозру </a>в погрозі або насильстві щодо державного діяча у справі про бійку з Герусом. Прокурори проситимуть суд відправити Ляшка під арешт. За ч.2 ст. 346 КК передбачено покарання у вигляді позбавлення волі на термін від 4 до 7 років.</p>
      <p>
        <b>Передісторія:</b>
      </p>
      <ul>
        <li>6 листопада лідер "Радикальної партії" Олег <a href="https://www.pravda.com.ua/news/2019/11/6/7231208/">Ляшко напав на Геруса</a> у залі офіційних делегацій VIP-терміналу "Борисполя", звинувачуючи його у відкритті імпорту російської електроенергії.</li>
        <li>Герус пояснив цю істерику тим, що Ляшко "відомий захисник бізнесу Ахметова", який втрачає гроші від імпорту електроенергії з РФ.</li>
        <li><a href="https://www.pravda.com.ua/news/2019/11/7/7231247/">Поліція </a>за цим фактом відкрила кримінальне провадження.</li>
      </ul>
      <related>
        <a href="https://www.pravda.com.ua/news/2019/11/18/7232271/"/>
        <a href="https://www.pravda.com.ua/news/2019/11/15/7232081/"/>
        <a href="https://www.pravda.com.ua/news/2019/11/13/7231848/"/>
      </related>
    </article>
  </body>
</html>