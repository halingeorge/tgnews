<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574022/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-18T15:30:52+00:00"/>
    <meta property="og:title" content="היסטוריה בהונגריה: לראשונה הקהילה האורתודוקסית קיבלה הכרה"/>
    <meta property="og:description" content="במעמד ראש ממשלת הונגריה ויקטור אורבן, הרב הראשי לישראל הרב דוד לאו, רבה של הקהילה האורתודוקסית בהונגריה הרב שלמה כובש, נחתם הסכם בין הקהילה למדינה כי הקהילה תוכר כבעלת מעמד מיוחד במדינה. מדובר בתיקון עוול היסטורי לאחר שהמדינה הכירה רק בזרם הרפורמי, במדינה הגיעה שעתן של הקהילות הדתיות"/>
  </head>
  <body>
    <article>
      <h1>היסטוריה בהונגריה: לראשונה הקהילה האורתודוקסית קיבלה הכרה</h1>
      <address><time datetime="2019-11-18T15:30:52+00:00">18 Nov 2019, 15:30</time> by <a rel="author">בנצי לייזרוביץ</a></address>
      <p>
        <b>במעמד ראש ממשלת הונגריה ויקטור אורבן, הרב הראשי לישראל הרב דוד לאו, רבה של הקהילה האורתודוקסית בהונגריה הרב שלמה כובש, נחתם הסכם בין הקהילה למדינה כי הקהילה תוכר כבעלת מעמד מיוחד במדינה. מדובר בתיקון עוול היסטורי לאחר שהמדינה הכירה רק בזרם הרפורמי, במדינה הגיעה שעתן של הקהילות הדתיות</b>
      </p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-18-at-15.48.251.jpeg"/>
        <figcaption>
          <cite>צילום: EMIH</cite>
        </figcaption>
      </figure>
      <p>ממשלת הונגריה חתמה היום (שני) על הסכם מיוחד עם איגוד הקהילות היהודיות עמי״ך (EMIH) האורתודוקסי, במסגרתו קיבלה הקהילה היהודית האורתודוקסית מעמד מיוחד והכרה רשמית מיוחדת ע"י המדינה, לראשונה מאז מלחמת העולם השנייה.</p>
      <p>בכך תוקן עוול של עשרות שנים במהלכן רק הזרם הנאולוגי-רפורמי בהונגריה נהנה מהכרה ממסדית רשמית ועמה מתקציבים ממשלתיים ישרים, בעוד הקהילה האורתודוקסית לא זכתה להכרה.</p>
      <p>חוסר השוויון הלך והחריף עם השנים, כאשר הקהילה האורתודוקסית, המובלת על ידי חב״ד, הולכת וגדלה כל העת. ההסכם נחתם ע"י סגן ראש ממשלת הונגריה ז'ולט שמיין והרב הראשי של איגוד הקהילות היהודיות הרב שלמה כובש, שהפך בעקבות חתימת ההסכם למייצג רשמי של הקהילה היהודית בפני השלטונות.</p>
      <p>את המעמד החשוב כיבדו בנוכחותם הרב הראשי לישראל ונשיא בית הדין הגדול רבי דוד לאו, אב בית דין הבד״ץ דקהילות החרדים דבודפשט הרב ברוך אוברלנדר, מר שאנדור שארקאדי נשיא הקהילה, סמנכ"ל מרכז רבני אירופה, הרב אריה גולדברג ,רבני ונכבדי הקהילה. לפני טקס החתימה נפגשו אנשי EMIH עם ראש ממשלת הונגריה ויקטור אורבן.</p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-18-at-15.48.25.jpeg"/>
      </figure>
      <p>לאחר החתימה על ההכרה הרשמית ציין הרב שלמה כובש כי "במשך מאות שנים הייתה הקהילה היהודית האורתודוקסית בהונגריה אחת החשובות והמשפיעות ביותר בעולם והיא זו שעיצבה במידה רבה את העולם היהודי האורתודוקסי כפי שאנו מכירים אותו כיום. הודות לפעילות הענפה של קהילתנו 70% מבאי בית הכנסת הם כאלה שההורים שלהם היו פחות דתיים מהם".</p>
      <p>הרב הראשי לישראל, הגאון הרב דוד לאו אמר לאחר החתימה "אין לי ספק שבעקבות ההסכם החדש תתחזק עוד יותר הקשר בין מדינת הונגריה לקהילה היהודית המקומית וגם למדינת ישראל. זכתה ממשלת הונגריה לדעת להעריך בצורה הטובה ביותר את הקהילה היהודית הגדולה בראשותו של הרב שלמה כובש".</p>
      <p>אב בית דין הבד״ץ דקהילות החרדים דבודפשט הרב ברוך אוברלנדר ציין: "הרבי מליובאוויטש נשא על לבו את גורלה של יהדות הונגריה, ועל כן שלח אותנו לפני שלושים שנה בתור שלוחיו. וכבר היום ישנם 17 רבנים שמכהנים ברחבי הונגריה באופי המיוחדת של אהבת ישראל החב"די. זה מביא לקיום תפילתו של ה'חתם סופר' בצוואתו שלא יבש המעיין ולא יקצץ האילן של יהדות הונגריה שמאז ומעולם הייתה יהדות תוססת דתית וחסידית".</p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-18-at-15.48.24.jpeg"/>
      </figure>
      <related>
        <a href="http://www.93fm.co.il/radio/569312/"/>
        <a href="http://www.93fm.co.il/radio/534312/"/>
        <a href="http://www.93fm.co.il/radio/525771/"/>
      </related>
    </article>
  </body>
</html>