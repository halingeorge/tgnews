<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/za-rivnem-realnih-procentnih-stavok-vnutrishnih-derzhobligaciy-ukrayina-zaymaye-pershe-misce-v-sviti-ekspert-330022_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T15:29:00+00:00"/>
    <meta property="og:title" content="За рівнем реальних процентних ставок внутрішніх держоблігацій Україна займає перше місце в світі — експерт"/>
    <meta property="og:description" content="Найближчими сусідами України в рейтингу найдорожчих позичальників є Уганда (з реальною прибутковістю 6,5%) і Єгипет (5,9%)."/>
  </head>
  <body>
    <article>
      <h1>За рівнем реальних процентних ставок внутрішніх держоблігацій Україна займає перше місце в світі — експерт</h1>
      <h2>Найближчими сусідами України в рейтингу найдорожчих позичальників є Уганда (з реальною прибутковістю 6,5%) і Єгипет (5,9%).</h2>
      <address>
        <time datetime="2019-11-18T15:29:00+00:00">18 Nov 2019, 15:29</time>
      </address>
      <p>Показово, що за рівнем реальних відсоткових ставок за внутрішніми держоблігаціями Україна посідає перше місце в світі, маючи реальну дохідність на рівні 8% річних. Найближчими сусідами України у рейтингу найдорожчих позичальників є Уганда (з реальною дохідністю 6,5%) та Єгипет (5,9). Прикметно, що серед 35 країн з ринками, що формуються, 12 країн мають від'ємні реальні відсоткові ставки за однорічними державними облігаціями. Це — нові члени ЄС, а також Чилі, В'єтнам, Туреччина і Аргентина.</p>
      <figure>
        <img src="https://image.zn.ua/media/images/original/Nov2019/245216.jpg"/>
      </figure>
      <p>Про це у своїй статті для <a href="https://dt.ua/">DT.UA</a> пише Тетяна Богдан, доктор економічних наук, зав.відділом державних фінансів Експертно-аналітичного центру Growford Institute. За її словами, портфель ОВДП у власності нерезидентів протягом січня—жовтня збільшився на 93,3 млрд грн.</p>
      <p>"У результаті в складі гривневих ОВДП, які перебувають в обігу, частка нерезидентів збільшилася з 1 до 13,7%. Якщо порахувати цю частку в сумі гривневих ОВДП, які належать звичайним інвесторам (за винятком НБУ), то отримаємо зростання частки нерезидентів з 2,3 до 26,4%", — відзначає експерт.</p>
      <p>Такі зміни в складі бази інвесторів у державні цінні папери, на думку автора, посилюють ризики рефінансування державного боргу, збільшують відплив коштів за статтею "доходи" поточного рахунку платіжного балансу та підвищують ризики волатильності обмінного курсу гривні.</p>
      <p>Детальніше про стан української економіки читайте в статті Тетяни Богдан "<a href="https://dt.ua/finances/borgove-visnazhennya-329840_.html"><b>Боргове виснаження</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>