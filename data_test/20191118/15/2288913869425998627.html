<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723506"/>
    <meta property="og:site_name" content="De Standaard"/>
    <meta property="article:published_time" content="2019-11-18T15:08:00+00:00"/>
    <meta property="og:title" content="Vrouw met meer dan kilogram cocaïne in lichaam opgepakt op Thalys"/>
    <meta property="og:description" content="Tijdens een grensoverschrijdende drugsactie is vorige week op de hogesnelheidstrein Thalys tussen Antwerpen en Rotterdam een vrouw opgepakt die 144 pakketj..."/>
  </head>
  <body>
    <article>
      <h1>Vrouw met meer dan kilogram cocaïne in lichaam opgepakt op Thalys</h1>
      <address>
        <time datetime="2019-11-18T15:08:00+00:00">18 Nov 2019, 15:08</time>
      </address>
      <p>
        <b>Tijdens een grensoverschrijdende drugsactie is vorige week op de hogesnelheidstrein Thalys tussen Antwerpen en Rotterdam een vrouw opgepakt die 144 pakketjes (zogenaamde boleta’s) cocaïne had ingeslikt. Dat meldt de federale politie maandag.</b>
      </p>
      <p>Het is een van de meest opvallende resultaten van de drugsactie die van 14 tot en met 17 november werd gehouden door de politie- en douanediensten uit België, Nederland, Luxemburg en Frankrijk.</p>
      <p>De vrouw op de Thalys, afkomstig uit Frans-Guyana, had in totaal 1,152 kilogram cocaïne ingeslikt. De drugs vertegenwoordigen een straatwaarde van 57.600 euro. Ze werd gearresteerd door de federale spoorwegpolitie in samenwerking met hun Nederlandse collega’s en de Franse douane.</p>
      <p>Een nog grotere vangst was er woensdagavond, tijdens de voorbereiding van de actie, op de E19 ter hoogte van Minderhout. De douane van Brasschaat vond er in een verdacht Belgisch voertuig acht kilogram marihuana, goed voor een straatwaarde van 80.000 euro. De bestuurder, met verblijfplaats in België, werd aangehouden.</p>
      <p>Tijdens de actie werden in totaal 1.309 voertuigen en 1.659 mensen gecontroleerd. Daarvan waren er 183 in het bezit van drugs, tien personen waren onder invloed. Er werden tien mensen gerechtelijk aangehouden. De agenten namen onder meer ook ruim 2,2 kilogram spacecake, tien voertuigen en vijf wapens in beslag.</p>
    </article>
  </body>
</html>