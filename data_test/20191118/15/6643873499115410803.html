<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/6jexP0/sommeridrettssjefen-foer-ol-jeg-har-baaret-paa-en-droem"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T15:52:42+00:00"/>
    <meta property="og:title" content="Marit Breivik ledet Norge til flere store triumfer. Nå har hun en drøm før sommerens OL."/>
    <meta property="og:description" content="Marit Breivik førte Norge til OL-gull i håndball. Før sommerens leker i Tokyo er det én spesiell tanke som opptar henne."/>
  </head>
  <body>
    <article>
      <h1>Marit Breivik ledet Norge til flere store triumfer. Nå har hun en drøm før sommerens OL.</h1>
      <h2>Marit Breivik førte Norge til OL-gull i håndball. Før sommerens leker i Tokyo er det én spesiell tanke som opptar henne.</h2>
      <address><time datetime="2019-11-18T15:52:42+00:00">18 Nov 2019, 15:52</time> by <a rel="author">Mette Bugge</a></address>
      <p>250 utøvere, trenere og leder hadde Tokyo-samling på Ullevaal mandag. De fleste av dem blir å finne i Japan til sommeren, enten i OL eller Paralympics. Mye skal være på plass før det.</p>
      <p>Breivik, som er sommeridrettssjef og således ansvarlig for at Olympiatoppen er tett på de aktive, forteller at hun er opptatt av dette:</p>
      <p>– Jeg har båret på en drøm, både da jeg var landslagstrener selv og da jeg begynte i jobben i Olympiatoppen. Det er å få med både herre- og damelag i håndball til OL. Det har aldri skjedd tidligere, men det ligger nærmere an til det enn noen gang.</p>
      <ul>
        <li>
          <b>Les også: </b>
          <a href="https://www.bt.no/sport/i/P9X7rb/norske-ungdommer-kostet-det-svenske-fotballforbundet-millionbeloep-j">
            <b>Norske ungdommer kostet det svenske fotballforbundet millionbeløp: – Jeg ble sjokkert</b>
          </a>
        </li>
      </ul>
      <h3>Fikk selv OL-gull</h3>
      <p>Håndball har en stor plass i hjertet til den tidligere landslagssjefen på kvinnesiden, hun som ledet Norge til 13 internasjonale medaljer i sin regjeringsperiode.</p>
      <p>Nå har hun overoppsynet med sommeridrettene og trolig for nærmere hundre aktive fra 20 idretter mulighet til å konkurrere i Tokyo. Men ingen av håndballagene er kvalifisert foreløpig.</p>
      <p>Mens herrene for første og siste gang deltok i OL i 1972, OL-debuterte kvinnene i Seoul i 1988.</p>
      <p>Breivik var aldri med på OL som aktiv, selv om hun fikk med seg 139 landskamper. Som trener ble det OL-bronse i Sydney i 2000 og OL-gull i Beijing i 2008. Det ble høydepunkt på en lang og god karriere der Breivik i løpet av 15 år bidro til at Norge fikk 13 internasjonale medaljer.</p>
      <details>
        <summary>Fakta<br/>OL og Paralympics 2020</summary>
        <p>OL går fra 24. juli til 9. august.</p>
        <p>Blir de 32. sommerleker.</p>
        <p>Omtrent 11.000 utøvere.</p>
        <p>Norges mål er 8 medaljer.</p>
        <p>Paralympics går fra 25. august til 6. september.</p>
        <p>Blir de 16. sommerleker.</p>
        <p>4400 utøvere deltar.</p>
        <p>Norges mål er 12 medaljer.</p>
      </details>
      <figure>
        <img src="https://images.sacdn.no/v2/images/25fa2605-9d5f-4e0a-8fda-b33ddfbe4cf4?fit=crop&amp;h=1267&amp;w=1900&amp;s=006e45a7e320d1e48cabb0e822a9c87bc2b7623d"/>
        <figcaption>Camilla Herrem (t.v.) og Stine Bredal Oftedal håper å kunne juble for en OL-plass. Her jubles det for seier i firenasjonersturneringen i Stavanger i september.<cite>Vidar Ruud/NTB scanpix</cite></figcaption>
      </figure>
      <h3>Er sterke i troen</h3>
      <p>Nå gjør kvinnene et nytt forsøk allerede i det kommende VM i Japan. Tirsdag drar kvinnelandslaget til precamp i Fukuoka. Der skal flertallet av sommeridrettene også ha sin precamp til sommeren, én times flytur fra Tokyo.</p>
      <p>– Vi har troen på at vi skal klare det. Norge har et bra lag, sier strekspiller Kari Brattset Dale.</p>
      <p>Hun holder daglig til i ungarske Györ, men ser frem til å komme i gang med trening før første VM-kamp mot Cuba 30. november. VM foregår i Kumamoto.</p>
      <p>For å komme til Asia igjen til sommeren, må laget enten ta VM-gull (direktebillett) eller komme inn blant de syv beste i mesterskapet. Det gir OL-kvalifisering i mars.</p>
      <ul>
        <li>
          <b>Fått med deg? </b>
          <a href="https://www.bt.no/sport/i/RRXkzW/boksebragden-aapner-nye-doerer-for-thanderz-kan-bli-noen-virkelig-sto">
            <b>Boksebragden åpner nye dører for Thanderz: – Kan bli noen virkelig store kamper fremover</b>
          </a>
        </li>
      </ul>
      <figure>
        <img src="https://images.sacdn.no/v2/images/c95af8ab-b61b-4120-8d5f-512e5f13996d?fit=crop&amp;h=1267&amp;w=1900&amp;s=29fa9f8da40813c5e1c10319bd392e7962703bad"/>
        <figcaption>Marit Breivik sammen med toppidrettssjef Tore Øvrebø. Utøvere med OL-håp stilte på Ullevaal mandag, for å bli kjent med hverandre, og få mer kunnskap om hva som kreves fremover.<cite>Erik Johansen/NTB scanpix</cite></figcaption>
      </figure>
      <h3>Får sjansen på hjemmebane</h3>
      <p>Landslagstrener for mennene, Christian Berge, var til stede på Ullevaal, selv om flertallet av hans spillere er spredt i mange klubber i Europa.</p>
      <p>EM på hjemmebane i januar blir laget første mulighet til å ta OL-plass neste år.</p>
      <p>– For å få OL-billett der, må vi enten ta EM-gull eller komme til EM-finalen mot allerede OL-klare Danmark (verdensmestre).<br/>Han forteller at neste sjanse er OL-kvalifisering i april i en gruppe på fire lag, der to tar OL-billett.</p>
      <p>– Jeg har samme drøm som Marit, at vi skal få til dette, sier Berge og legger til:</p>
      <p>– Men vi kan ikke ta noe for gitt. Laget skal være i form og skadefritt.</p>
      <p>Berge samler sin tropp 1. januar før EM der Norge spiller i Trondheim i innledningen.</p>
      <figure>
        <img src="https://images.sacdn.no/v2/images/ee4f86bd-8c02-4152-be65-6323e2c96191?fit=crop&amp;h=1234&amp;w=1900&amp;s=45f9570ed0af3f621b1af76b0ff62b6b6e77c494"/>
        <figcaption>Christian Berge har som mål å føre laget til OL<cite>Vidar Ruud/NTB scanpix</cite></figcaption>
      </figure>
      <h3>Én av de beste i klassen</h3>
      <p>Allerede for seks-syv år siden dro representanter fra Olympiatoppen til Tokyo for å se på OL-mulighetene neste år. Målet var blant annet å finne hotell til de akkrediterte som ikke får adgang til OL-landsbyen, og de idrettene som ikke vil være akkurat der. Det gjelder som eksempel roerne, som ønsket å bo nærmere arenaen der deres idrett skal finne sted.</p>
      <p>Olympiatoppen er kjent for å være tidlig ute, akkurat som USA. Dermed sikrer man seg gode tilbud som kommer de aktive til gode. Dessuten ble det bestemt at precamp skal finne sted i Fukioka.</p>
      <p>– Sverige har ofte brukt det stedet, og vi skal ha precamp med dem, opplyser Marit Myrmæl, som er leder av olympisk avdeling på Olympiatoppen.</p>
      <p>Hun tror det blir nærmere 200 aktive, trenere og ledere i Tokyo.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
        <a href="https://www.bt.no/btmeninger/kommentar/i/jdxRVw/straamann-straamann-bukken-min"/>
        <a href="https://www.bt.no/btmeninger/debatt/i/b56lmq/bt-taler-klimafornekternes-sak"/>
        <a href="https://www.bt.no/innenriks/i/e8RAjQ/digitaliseringsministeren-ber-foreldre-holde-barna-unna-smarttelefoner"/>
        <a href="https://www.bt.no/nyheter/okonomi/i/2GgELq/burger-king-saksoekes-for-kjoettsmitte-til-vegetarburger"/>
        <a href="https://www.bt.no/kultur/i/OpXAB1/vinskvetten-bjarte-hjelmeland-og-kurt-nilsen-soerger-for-millioninntek"/>
      </related>
      <ol>
        <li>
          <a href="https://www.bt.no/tag/H%C3%A5ndball">Håndball</a>
        </li>
        <li>
          <a href="https://www.bt.no/tag/OL">OL</a>
        </li>
        <li>
          <a href="https://www.bt.no/tag/Marit_Breivik">Marit Breivik</a>
        </li>
      </ol>
    </article>
  </body>
</html>