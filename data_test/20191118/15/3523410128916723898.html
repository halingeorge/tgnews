<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640549/%D8%AA%D8%B9%D8%B1%D9%81%D9%87-%D8%AB%D8%A8%D8%AA-%D8%B4%D9%86%D8%A7%D8%B3%D9%87-imei-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T15:52:00+00:00"/>
    <meta property="og:title" content="تعرفه ثبت شناسه IMEI اعلام شد"/>
    <meta property="og:description" content="کمیسیون تنظیم مقررات ارتباطات، تعرفه سرویس ثبت شناسه رهگیری تجهیزات با قابلیت نصب سیم‌کارت (IMEI ) را ۳۰۷۴ تومان تصویب کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640549/%D8%AA%D8%B9%D8%B1%D9%81%D9%87-%D8%AB%D8%A8%D8%AA-%D8%B4%D9%86%D8%A7%D8%B3%D9%87-imei-%D8%A7%D8%B9%D9%84%D8%A7%D9%85-%D8%B4%D8%AF">تعرفه ثبت شناسه IMEI اعلام شد</a>
      </h1>
      <h2>کمیسیون تنظیم مقررات ارتباطات، تعرفه سرویس ثبت شناسه رهگیری تجهیزات با قابلیت نصب سیم‌کارت (IMEI ) را ۳۰۷۴ تومان تصویب کرد.</h2>
      <address><time datetime="2019-11-18T15:52:00+00:00">18 Nov 2019, 15:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، با اجرای رجیستری، یکی از مهم‌ترین مواردی که باید به آن توجه کرد، دریافت کد IMEI است. کد IMEI برای هر <b>تلفن همراه منحصر به فرد</b> است، یعنی هیچ دو دستگاهی نیستند که کد IMEI مشابهی داشته باشند. این موضوع سبب می‌شود تشخیص و پیگیری موبایل‌های دزدیده یا گم‌شده ممکن شود؛ مواردی که به عنوان بعضی از اهداف رجیستری هم به آن اشاره شده است.<br/><br/>اما کمیسیون تنظیم مقررات ارتباطات رادیویی در جلسه شماره ۲۹۶ خود در آبان ماه سال جاری، در اجرای تبصره ماده واحده قانون تعیین تعرفه‌های خدمات مرکز توسعه تجارت الکترونیکی مصوب تاریخ ۲۰ خردادماه سال ۹۳ مجلس شورای اسلامی، نوع و تعرفه خدمت ثبت شناسه رهگیری کالا، با شناسه ۱۳۰۷۱۶۹۰۰۰ سازمان اداری و استخدامی کشور، برای تجهیزات با قابلیت نصب سیم‌کارت را تصویب کرد.<br/><br/>در این مصوبه، با اشاره به نوع و تعرفه خدمت ثبت شناسنامه رهگیری تجهیزات با قابلیت نصب سیم‌کارت، آمده است: مرکز توسعه تجارت الکترونیکی شناسه رهگیری کالا برای تجهیزات با قابلیت نصب سیم‌کارت، IMEI را با هدف مدیریت یکپارچه شناسه رهگیری و جلوگیری از قاچاق این تجهیزات، پس از بررسی یکتایی این شناسه‌ها در کل کشور و اعتبارسنجی آنها در زیرسامانه همتا و در بستر سامانه جامع تجارت ثبت می‌کند.<br/><br/>همچنین سقف تعرفه ثبت شناسه رهگیری تجهیزات با قابلیت نصب سیم‌کارت، ۳۰ هزار و ۷۴۰ ریال (۳۰۷۴ تومان) برای یک بار و در زمان ثبت آن، تعیین شد. این تعرفه از اشخاص حقیقی و حقوقی که در چارچوب قوانین و مقررات مجاز به واردات یا ثبت شناسه این تجهیزات هستند، در زمان ثبت در سامانه همتا اخذ می‌شود.<br/>البته چنانچه یک کالا دارای بیش از یک شناسه رهگیری باشد، ثبت همه شناسه‌های آن در حکم ثبت یک شناسه است. همچنین به منظور رونق تولید و حمایت از تولیدکننده داخلی، این تعرفه شامل تجهیزات تولید داخل که قابلیت نصب سیم‌کارت دارند، نمی‌شود.<br/><br/>مرکز توسعه تجارت الکترونیکی موظف است تا پایان سال ۱۳۹۸ گزارش عملکرد خود در اجرای این مصوبه را به سازمان تنظیم مقررات و ارتباطات رادیویی ارائه کند و این تعرفه تا پایان فروردین ۹۹ قابل اعمال است.</p>
    </article>
  </body>
</html>