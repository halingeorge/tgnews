<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33118/tim-esim-smartphone-apple"/>
    <meta property="og:site_name" content="DDay.it"/>
    <meta property="article:published_time" content="2019-11-18T15:20:00+00:00"/>
    <meta property="og:title" content="TIM lancerà le eSIM per smartphone. Compatibili con iPhone e Galaxy Watch"/>
    <meta property="og:description" content="TIM sarà il primo operatore a commercializzare le eSIM per smartphone. Funzioneranno sugli ultimi modelli di iPhone e sugli smartwatch Galaxy. Passare dalla SIM fisica alla virtuale costerà 15 euro"/>
  </head>
  <body>
    <article>
      <h1>TIM lancerà le eSIM per smartphone. Compatibili con iPhone e Galaxy Watch</h1>
      <h2>TIM sarà il primo operatore a commercializzare le eSIM per smartphone. Funzioneranno sugli ultimi modelli di iPhone e sugli smartwatch Galaxy. Passare dalla SIM fisica alla virtuale costerà 15 euro</h2>
      <address><time datetime="2019-11-18T15:20:00+00:00">18 Nov 2019, 15:20</time> by <a rel="author">Pasquale Agizza</a></address>
      <p>Finalmente ci siamo. Grazie anche alla spinta del <a href="https://www.dday.it/redazione/33072/arrivano-le-esim-motorola-razr-sara-venduto-in-italia-senza-un-posto-per-la-sim-fisica">nuovo RAZR di Motorola</a>, le eSIM su smartphone sono realtà. E sarà TIM, secondo le ultime indiscrezioni, il primo operatore a proporre la novità, con il nuovo servizio che sarà attivabile sugli ultimi iPhone, iPad e Galaxy Watch.</p>
      <p><b>I dispositivi compatibili sono iPhone 11, iPhone XS, iPhone XS Max, iPhone XR, iPad 10.2 LTE, Galaxy Watch LTE e Galaxy Watch Active 2</b>. Caso particolare quello dell’Apple Watch, visto che il modello con eSIM rimarrà un’esclusiva Vodafone.</p>
      <figure>
        <img src="https://cdn.dday.it/system/uploads/picture/image/58831/content_small_eSIM_1.png"/>
      </figure>
      <p>La confezione di vendita sarà molto simile, per non dire uguale, a quella delle normali SIM. Sarà sempre presente la card plastificata, <b>con l’unica differenza data dalla scomparsa della SIM fisica che sarà sostituita da un codice QR</b>. Uguale anche il retro della card, con i codici PIN e PUK, il seriale e il codice NMU.</p>
      <p>Il funzionamento è molto semplice. Dopo che il rivenditore avrà associato scheda anagrafica e numero di telefono del cliente al codice ICCID della eSIM, infatti, basterà che l’utente carichi virtualmente il profilo tariffario che ha scelto inquadrando il codice QR.</p>
      <p>Dal punto di vista dei costi, invece, non dovrebbe esserci nessuna novità. Una nuova eSIM costerà 10 euro, come le normali SIM utilizzate fino ad ora, mentre<b> il passaggio da SIM fisica a eSIM costerà 15 euro</b>. Anche il passaggio inverso costerà 15 euro.</p>
    </article>
  </body>
</html>