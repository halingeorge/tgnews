<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717826/%D8%AA%D8%A7%D8%AB%DB%8C%D8%B1-%DB%B2-%D8%AF%D8%B1%D8%B5%D8%AF%DB%8C-%D8%A8%D9%86%D8%B2%DB%8C%D9%86-%D8%AF%D8%B1-%D8%B3%D8%A8%D8%AF-%D9%85%D8%B5%D8%B1%D9%81%DB%8C-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:16:18+00:00"/>
    <meta property="og:title" content="تاثیر ۲ درصدی بنزین در سبد مصرفی خانوار"/>
    <meta property="og:description" content="ایسنا/زنجان رئیس سازمان مدیریت و برنامه‌ریزی استان زنجان گفت: در مجموع سهم بنزین در سبد مصرفی خانوار در استان ۲ درصد و در کشور ۲.۱ درصد است."/>
  </head>
  <body>
    <article>
      <h6 class="kicker">رئیس سازمان مدیریت و برنامه‌ریزی استان زنجان عنوان کرد</h6>
      <h1>تاثیر ۲ درصدی بنزین در سبد مصرفی خانوار</h1>
      <address><time datetime="2019-11-18T15:16:18+00:00">18 Nov 2019, 15:16</time> by <a rel="author">رقیه فرنیا</a></address>
      <p>ایسنا/زنجان رئیس سازمان مدیریت و برنامه‌ریزی استان زنجان گفت: در مجموع سهم بنزین در سبد مصرفی خانوار در استان ۲ درصد و در کشور ۲.۱ درصد است.</p>
      <p>شهرام طهماسبی عصر امروز در نشست خبری با اصحاب رسانه استان، با اشاره به اعتراضات صورت گرفته طی روزهای اخیر در رابطه با افزایش قیمت بنزین، اظهار کرد: باید به این نکته که چرا افزایش قیمت بنزین مردم را نگران کرده توجه شود؛ چرا که در گذشته مردم شاهد افزایش قیمت حامل‌های انرژی و پس از آن افزایش قیمت کالاها و خدمات بودند و این در حالی است که در این بازه زمانی، فقط قیمت بنزین افزایش یافته است.</p>
      <p>این مسئول ادامه داد: در مجموع سهم بنزین در سبد مصرفی خانوار در استان زنجان ۲ درصد و در کشور ۲.۱ درصد است که تاثیر زیادی بر تغییرات سبد مصرفی خانوار دارد. نمی‌توان منکر تاثیر افزایش قیمت بنزین بر سبد مصرفی خانوار بود ولی این کالا نسبت به سایر کالاها و خدمات موجود در سبد مصرفی، تاثیر بسیار کمی دارد.</p>
      <p>وی با بیان اینکه نقش بنزین در بخش تولید کم است، تصریح کرد: بنزین در تولید نقش چندانی ندارد و اغلب در بخش حمل و نقل درون‌شهری مورد استفاده قرار می‌گیرد. چون در بحث حمل کالا و خدمات تاثیر چندانی ندارد، نمی‌تواند تاثیر قابل توجهی در افزایش قیمت کالا و خدمات داشته باشد.</p>
      <p>وی هدف از پرداخت یارانه را، حمایت از قشر ضعیف جامعه دانست و عنوان کرد: با حذف یارانه پنهان موجود در برخی کالاها، افزایش قیمت رخ‌ داده، به نفع اقشار ضعیف است؛ چرا که منابع آزاد شده، به این اقشار منتقل می‌شود و حذف یارانه پنهان را می‌توان صیانت از حقوق اقشار ضعیف و کمک به سبد خانوار ضعیف تلقی کرد.</p>
      <p>رئیس سازمان مدیریت و برنامه‌ریزی استان زنجان یادآور شد: سالانه قریب به ۹۰۰ هزار میلیارد تومان یارانه در کشور پرداخت می‌شود که این مهم دو برابر بودجه جاری کشور است و اگر این مبلغ در یک سال صرف پروژه‌های عمرانی می‌شد، دیگر پروژه‌ نیمه‌کاره‌ای در کشور وجود نداشت و این در حالی است که دهک‌های پردرآمد جامعه سهم بیشتری از این یارانه‌ها را استفاده می‌کنند که تغییراتی از قبیل اصلاح قیمت بنزین، اصلاحی در راستای کاهش پرداخت یارانه پنهان به دهک‌های بالای جامعه است.</p>
      <p>این مسئول ادامه داد: سهم هر ایرانی از مجموع یارانه‌های پرداختی در سال، قریب به ۱۱ میلیون تومان است که با وجود یارانه‌های پنهان و سهم بالای برخی دهک‌ها، در بهره‌مندی از یارانه‌های پنهان، هر ایرانی تقریبا یک‌بیستم آنچه که پرداخت می‌شود را دریافت می‌کند.</p>
      <p>وی ادامه داد: سهم سه دهک بالای جامعه از یارانه پنهان، ۶۵۰ هزار میلیارد تومان است که تقریبا ۲۳ برابر از سه دهک پایین جامعه بیشتر است و این بهره‌مندی از سوبسید مشمول در حامل‌های انرژی است.</p>
      <p>طهماسبی با اشاره به بهرمندی دهک‌های مختلف از یارانه پنهان بنزین، اظهار کرد: دهک اول ۱۶۵۰ میلیارد تومان و دهک دهم با بهره‌مندی ۱۷ برابری، ۲۷ هزار و ۹۷۳ میلیارد تومان از  یارانه بنزین بهره‌مند می‌شود که این مهم برای دهک دوم ۳۷۲۰ میلیارد تومان، دهک سوم ۶۲۴۱ میلیارد تومان، دهک هشتم ۱۷ هزار و ۵۵۴ میلیارد تومان و دهک نهم ۲۱ هزار و ۴۸۱ میلیارد تومان است و نشان از آن دارد که هرچه فاصله بین دهک‌ها کمتر می‌شود، میزان بهره‌مندی نیز بیشتر می‌شود.</p>
      <p>رئیس سازمان مدیریت و برنامه‌ریزی استان زنجان خاطرنشان کرد: افزایش قیمت بنزین و حذف یارانه پنهان این کالا، توقف پرداخت یارانه پنهان به قشر پردرآمد جامعه است که توسعه عدالت اجتماعی، جلوگیری از قاچاق گسترده، کنترل و متعادل کردن مصرف را به همراه دارد.</p>
      <p>در ادامه معاون آمار و اطلاعات سازمان مدیریت و برنامه‌ریزی استان زنجان، اظهار کرد: مالیات و یارانه ابزاری است که دولت به‌وسیله آن می‌تواند برنامه‌های توزیع مجدد ثروت و درآمد را اجرا کند و در بحث یارانه در کشورهای توسعه‌یافته محصول شیر، کتاب و اینترنت یارانه‌های پنهان زیادی را شامل می‌شود.</p>
      <p>ایرج امینی ادامه داد: بر پایه اطلاعات سرشماری سال ۹۵، ۳۲۱ هزار و ۵۰۰ خانوار در استان وجود دارد که بر اساس برآوردها این میزان به ۳۴۱ هزار خانوار رسیده است که ۲۴ هزار خانوار یک‌ نفره، ۷۳ هزار خانوار دو نفره، ۱۲ هزار خانوار سه نفره، ۹۹ هزار خانوار چهار نفره و ۳۳ هزار خانوار پنج‌ نفره و یا بیشتر هستند.</p>
      <p>وی افزود: مقرر شده است که از محل یارانه پنهان بنزین ۵۵ هزار تومان به خانواده یک‌ نفره، ۱۰۳ هزار تومان خانواده دو نفره، ۱۳۸ هزار تومان به خانواده سه نفره، ۱۷۲ هزار تومان به خانواده چهار نفره و ۲۰۵ هزار تومان به خانواده پنج‌ نفره و یا بیشتر واریز شود که اگر به ۸۰ درصد جمعیت استان این یارانه پنهان واریز شود، مبلغی در حدود ۳۹ میلیارد تومان را شامل می‌شود.</p>
      <p>این مسئول افزود: قبل از افزایش قیمت بنزین و سهمیه‌بندی، ۳۶ میلیارد تومان یارانه پنهان صرف بنزین مصرفی زنجانی‌ها می‌شد که پس از حذف یارانه پنهان زنجانی‌ها در حدود ۳ میلیارد تومان بیشتر از منابع کشور بهره‌مند می‌شوند.</p>
      <p>انتهای پیام</p>
    </article>
  </body>
</html>