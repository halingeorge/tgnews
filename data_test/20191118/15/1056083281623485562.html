<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717604/%DB%B1%DB%B4-%D9%86%D9%88%D8%B4%DB%8C%D8%AF%D9%86%DB%8C-%D8%A8%D8%B1%D8%A7%DB%8C-%D8%AA%D9%82%D9%88%DB%8C%D8%AA-%D8%B3%DB%8C%D8%B3%D8%AA%D9%85-%D8%A7%DB%8C%D9%85%D9%86%DB%8C-%D8%A8%D8%AF%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:14:00+00:00"/>
    <meta property="og:title" content="۱۴ نوشیدنی برای تقویت سیستم ایمنی بدن"/>
    <meta property="og:description" content="نوشیدنی‌های تقویت‌کننده سیستم ایمنی نه‌تنها سرشار از مواد مغذی هستند که آماده کردن آنها نیز راحت بوده و خوراکی‌هایی خوشمزه هستند."/>
  </head>
  <body>
    <article>
      <h1>۱۴ نوشیدنی برای تقویت سیستم ایمنی بدن</h1>
      <address>
        <time datetime="2019-11-18T15:14:00+00:00">18 Nov 2019, 15:14</time>
      </address>
      <p>نوشیدنی‌های تقویت‌کننده سیستم ایمنی نه‌تنها سرشار از مواد مغذی هستند که آماده کردن آنها نیز راحت بوده و خوراکی‌هایی خوشمزه هستند.</p>
      <p>به گزارش ایسنا، <b>عصر ایران</b> نوشت: «ممکن است انواع مختلفی از میکروب ها در هوا و محیط اطراف شما حضور داشته باشند اما برخورداری از یک سیستم ایمنی قوی می تواند تضمین خوبی برای پیشگیری از ابتلا به بیماری باشد. با این وجود تقویت سیستم ایمنی ممکن است به آن آسانی که تصور می‌کنید نباشد. اگر سیگار می کشید یا به میزان زیاد غذاهای کم ارزش مصرف می کنید، در واقع سیستم ایمنی بدن خود را در معرض خطر قرار می دهید.</p>
      <p>سبک زندگی یکی از عوامل تاثیرگذار اصلی بر شرایط سیستم ایمنی بدن انسان است. از جمله اقداماتی که می توانید طی فصل سرماخوردگی و آنفلوآنزا برای حفظ سلامت سیستم ایمنی بدن خود مد نظر قرار دهید می توان به موارد زیر اشاره کرد:</p>
      <p>
        <b>خواب کافی</b>
      </p>
      <p>یک فرد بزرگسال باید بین ۷ تا ۹ ساعت خواب شبانه داشته باشد.</p>
      <p>
        <b>ورزش منظم</b>
      </p>
      <p>با حفظ تناسب اندام خود و فعالیت بدنی به میزان کافی می توانید به تقویت سیستم ایمنی و پیشگیری از بیماری کمک کنید.</p>
      <p>
        <b>ترک سیگار و الکل</b>
      </p>
      <p>استعمال دخانیات و مصرف نوشیدنی های الکلی می تواند تاثیر منفی بر سیستم ایمنی بدن انسان داشته باشد. ترک کامل سیگار و الکل بهترین گزینه است اما اگر توانایی این کار را ندارید، کاهش مصرف به‌ویژه در فصل سرماخوردگی و آنفلوآنزا توصیه شده است.</p>
      <p>
        <b>مصرف غذاهای سالم</b>
      </p>
      <p>به جای غذاهای کم ارزش، مانند پیتزا، هات داگ و چیپس، وعده های غذایی سالم‌تر شامل ماهی، غلات کامل، میوه ها و سبزیجات مصرف کنید.</p>
      <p>گزینه آخر یکی از مهم‌ترین موارد محسوب می شود. خوراکی های مصرفی ما اثر مستقیمی بر شرایط سلامت دارد. متاسفانه، حتی دنبال کردن یک رژیم غذایی سالم لزوما به معنای آن نیست که به تقویت سیستم ایمنی بدن خود نیازی ندارید. اما خبر خوب این است که روش هایی خوشمزه برای انجام این کار وجود دارند که از آن جمله می توان به برخی نوشیدنی ها اشاره کرد.</p>
      <p>نوشیدنی های تقویت کننده سیستم ایمنی نه تنها سرشار از مواد مغذی هستند، بلکه آماده کردن آنها نیز راحت بوده و خوراکی هایی خوشمزه هستند.</p>
      <p>
        <b>ترکیب مرکباتی</b>
      </p>
      <p>تمام میوه های خانواده مرکبات سرشار از ویتامین C هستند که این ماده مغذی می تواند به تقویت سیستم ایمنی و پیشگیری یا مبارزه با بیماری کمک کند. با توجه به محتوای ویتامین C چشمگیر در میوه های خانواده مرکبات، شما می توانید هر کدام را که بیشتر دوست دارید انتخاب کنید. همچنین، شما می توانید اندکی ماجراجو بوده و آب چند میوه را با هم ترکیب کنید. از جمله گزینه های خوب در این زمینه می توان به موارد زیر اشاره کرد:</p>
      <p>- انواع مختلف پرتقال</p>
      <p>- انواع مختلف نارنگی</p>
      <p>- انواع مختلف لیمو</p>
      <p>- گریپ فروت</p>
      <p>برای تهیه آب مرکبات به تنها چیزی که نیاز دارید یک دستگاه آبمیوه گیری است.</p>
      <p>
        <b>آب پرتقال و زنجبیل</b>
      </p>
      <p>همان گونه که پیشتر اشاره شد، میوه های خانواده مرکبات سرشار از ویتامین های تقویت کننده سیستم ایمنی هستند. در این میان، پرتقال یکی از محبوب‌ترین گزینه های محسوب می شود. برای افزایش فواید آب پرتقال می توانید یک قاشق پودر زنجبیل به آن اضافه کنید. زنجبیل از خواص ضد التهاب برخوردار است.</p>
      <p>البته عطر و طعم قوی زنجبیل ممکن است برای برخی خوشایند نباشد. در این شرایط برای بهبود مزه آبمیوه خود می توانید یک قاشق چایخوری عسل به آن اضافه کنید. عسل نیز خود از خواص تقویت کننده سیستم ایمنی برخوردار است.</p>
      <p>
        <b>پرتقال و هویج</b>
      </p>
      <p>بار دیگر پرتقال به واسطه محتوای مواد مغذی و عطر و طعم فوق العاده خود در این دستورالعمل قرار دارد. دلیل افزودن هویج محتوای ویتامین های A و B آن است. زمانی که موضوع تقویت سیستم ایمنی مطرح می شود، ویتامین C تمام توجهات را به سوی خود جلب کرده و ویتامین B کمتر مورد توجه قرار می گیرد. اما در صورت عدم مصرف ویتامین B و همچنین ویتامین های دیگر نباید انتظار کاهش زمان مورد نیاز برای بهبودی بیماری را داشته باشید.</p>
      <p>
        <b>اسموتی آووکادو</b>
      </p>
      <p>آووکادو بی دلیل به عنوان یک ابرماده غذایی شناخته نمی شود. این میوه سرشار از ویتامین ها و مواد معدنی مختلف مورد نیاز بدن انسان است. همچنین، آووکادو سرشار از چربی های سالم است.</p>
      <p>در شرایطی که آووکادو گزینه چندان ایده آلی برای نوشیدنی های شیرین نیست اما ترکیب آن با موز، کاکائو، و مقداری پودر وی (Whey) وانیلی می تواند به شکل گیری یک اسموتی مقوی و خوشمزه منتج شود.</p>
      <p>
        <b>آب آناناس و نعناع</b>
      </p>
      <p>اگر با گرفتگی بینی مواجه هستید، نعناع می تواند به بهبود شرایط تنفس شما کمک کند. برای تهیه یک نوشیدنی خوشمزه و مقوی از این گیاه مفید، شما می توانید آن را با آب آناناس ترکیب کنید. این ترکیب نه تنها مواد مغذی مختلف را در اختیار بدن قرار می دهد، بلکه بسیار خوشمزه است.</p>
      <p>
        <b>گریپ فروت، چای سبز و آسپرین</b>
      </p>
      <p>اگر گلو درد و مشکلات ناشی از بیماری احساس ناخوشایندی را در شما ایجاد کرده است، این نوشیدنی ممکن است راه حل خوبی برای مقابله با آن باشد. گریپ فروت سرشار از مواد مغذی، مانند ویتامین C است و عطر و طعم خوبی دارد.</p>
      <p>چای سبز حاوی کافئین است که به عنوان یک محرک طبیعی عمل می کند و این چیزی است که هنگام احساس بیماری و خستگی به آن نیاز دارید.</p>
      <p>در نهایت، آسپرین برای مقابله با عفونت و همچنین تسکین درد استفاده می شود.</p>
      <p>
        <b>گوجه فرنگی و فلفل دلمه ای</b>
      </p>
      <p>نیازی نیست تا نوشیدنی مصرفی ما همواره شیرین باشد. شما می توانید با استفاده از برخی سبزیجات یک نوشیدنی مغذی را آماده کنید. گوجه فرنگی یکی از بهترین گزینه ها برای آبگیری است و استفاده از فلفل دلمه ای در کنار آن می تواند ویتامین C بیشتری در اختیار بدن قرار دهد. افزودن مقداری نمک یا ادویه مانند هل، جعفری و غیره می تواند به بهبود عطر و طعم این نوشیدنی کمک کند.</p>
      <p>
        <b>انبه و چیا</b>
      </p>
      <p>بی اشتهایی شرایطی شایع در زمان ابتلا به آنفلوانزا است. اما بدن انسان برای مقابله با بیماری به دریافت مواد مغذی نیاز دارد و این مواد تنها به ویتامین ها و مواد معدنی محدود نمی شوند، بلکه به چربی ها، پروتئین و کربوهیدارت ها نیز نیاز است. بر همین اساس است که افزودن دانه های چیا به آب انبه می تواند تمام این مواد مغذی را در اختیار بدن قرار دهد.</p>
      <p>امکان ترکیب آبمیوه های دیگر مانند آب آناناس و آب پرتقال با آب انبه نیز وجود دارد.</p>
      <p>
        <b>چغندر، هویج، زنجبیل و زردچوبه</b>
      </p>
      <p>این نوشیدنی حاوی سبزیجاتی است که منابع خوبی برای ویتامین های A، C و E، آهن و کلسیم محسوب می شوند و به تقویت سیستم ایمنی و کاهش علائم ناشی از التهاب کمک می کنند.</p>
      <p>التهاب اغلب یک واکنش ایمنی به عفونت‌هاست. این شرایط می تواند موجب علائمی مانند آبریزش بینی، سرفه و بدن درد شود.</p>
      <p>افراد مبتلا به آرتریت روماتوئید نیز ممکن است به طور خاص از فواید این نوشیدنی سود ببرند زیرا زردچوبه و زنجبیل دارای آثار ضد التهاب هستند.</p>
      <p>
        <b>توت فرنگی و انبه</b>
      </p>
      <p>برای تهیه این نوشیدنی می توانید از میوه های منجمد استفاده کنید که دارای محتوای مواد مغذی مشابه با میوه های تازه هستند. ویتامین E موجود در انبه فواید آنتی اکسیدانی برای تقویت سیستم ایمنی را ارائه می کند. از دیگر مواد مغذی قابل توجه در این نوشیدنی می توان به ویتامین های A، C و E، آهن و فولات اشاره کرد.</p>
      <p>
        <b>هندوانه</b>
      </p>
      <p>هندوانه نه تنها به تقویت سیستم ایمنی بدن انسان کمک می کند، بلکه در تسکین دردهای عضلانی نیز نقش دارد. دردهای عضلانی یکی از علائم شایع آنفلوآنزا، به ویژه در افراد پیر هستند.</p>
      <p>محتوای آب زیاد هندوانه آن را به گزینه ای ایده آل برای آبگیری تبدیل می کند. همچنین آب هندوانه را می توانید با آبمیوه های دیگر مانند سیب یا پرتقال ترکیب کنید. از جمله مواد مغذی قابل توجه در این نوشیدنی می توان به ویتامین های A و C، منیزیم، و روی اشاره کرد.</p>
      <p>
        <b>توت فرنگی، کیوی و نعناع</b>
      </p>
      <p>توت فرنگی و کیوی از گزینه های خوب برای تهیه یک نوشیدنی سرشار از ویتامین C هستند. البته، به جای گرفتن آب بهتر است از توت فرنگی در تهیه اسموتی استفاده کنید. ماست یونانی یکی از موادی است که می توانید به این اسموتی اضافه کنید. ماست یونانی منبع خوبی برای منیزیم و پروبیوتیک ها است. پروبیوتیک ها ممکن است به سلول ها در حفظ یک سد ضد میکروبی کمک کنند. از دیگر مواد مغذی قابل توجه در این نوشیدنی می توان به ویتامین های A، C و B6، منیزیم و روی اشاره کرد.</p>
      <p>
        <b>اسفناج، کاهو و کیل</b>
      </p>
      <p>یک نوشیدنی مبتنی بر سبزیجات نیروگاهی برای مواد مغذی مختلف به منظور تقویت سیستم ایمنی بدن است. افزودن مقداری جعفری به ترکیب اسفناج، کاهو و کیل می تواند محتوای ویتامین B6 این نوشیدنی را افزایش دهد. این ویتامین نقش مهمی در تکثیر سلول های ایمنی و تولید پادتن ایفا می کند. از دیگر مواد مغذی موجود در این نوشیدنی می توان به ویتامین های A، C و B6، آهن و کلسیم اشاره کرد.</p>
      <p>
        <b>کیل، گوجه فرنگی و کرفس</b>
      </p>
      <p>کیل یکی از مواد ثابت در بسیاری از نوشیدنی های سبز است. ترکیب کیل، گوجه فرنگی و آب کرفس محتوای چشمگیر ویتامین A را ارائه می کند. افزودن ترب کوهی برای تهیه یک اسموتی از این ترکیب ممکن است فواید ضد التهاب را ارائه کند. از دیگر مواد مغذی قابل توجه در این نوشیدنی می توان به ویتامین های A و C، منیزیم، پتاسیم، آهن و اسیدهای چرب اشاره کرد.</p>
      <p>انتهای پیام</p>
    </article>
  </body>
</html>