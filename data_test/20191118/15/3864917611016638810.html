<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820604-u-pare-obgovorat-protidiu-politicnim-zapitam-do-interpolu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T15:22:00+00:00"/>
    <meta property="og:title" content="У ПАРЄ обговорять протидію “політичним” запитам до Інтерполу"/>
    <meta property="og:description" content="У Парламентській асамблеї Ради Європи обговорять протидію зловживанню державами запитами до Інтерполу з вимогою видачі осіб за політично умотивованими обвинуваченнями."/>
  </head>
  <body>
    <article>
      <h1>У ПАРЄ обговорять протидію “політичним” запитам до Інтерполу</h1>
      <h2>У Парламентській асамблеї Ради Європи обговорять протидію зловживанню державами запитами до Інтерполу з вимогою видачі осіб за політично умотивованими обвинуваченнями.</h2>
      <address>
        <time datetime="2019-11-18T15:22:00+00:00">18 Nov 2019, 15:22</time>
      </address>
      <p>Про це йдеться у проекті резолюції ПАРЄ, яка буде розглянута на засіданні постійного комітету Асамблеї 29 листопада, повідомляє власний кореспондент Укрінформу у Страсбурзі.</p>
      <p>«Парламентська асамблея зацікавлена забезпечити унеможливлення зловживань у процесі запитів на екстрадицію в Європі. Як повідомляється, деякі країни-члени видають екстрадиційні ордери у відповідності до вироків за справами, які можуть бути політично умотивованими», - йдеться у проекті резолюції, доповідачем з якої є литовський парламентарій Емануеліс Зінгеріс.</p>
      <p>Відзначається, що це є особливо важливим, коли йдеться про ситуації зловживання урядами деяких країн-членів у функціонуванні системи Європейського ордеру на арешт (діє лише поміж країн-членів ЄС – ред.), а також видачі «червоної картки» Інтерполу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819672-za-manipulacii-zi-statutom-rosiu-maut-vikluciti-z-interpolu-mazur.html">За маніпуляції зі статутом Росію мають виключити з Інтерполу – Мазур</a>
      </blockquote>
      <p>«З метою забезпечення дотримання цих принципів Асамблея повинна переглянути механізми і процедури співробітництва країн-членів з метою досягнення їхніх цілей», - зазначено у проекті документа.</p>
      <p>Підписи під проектом резолюції поставили близько 30 парламентаріїв, включаючи ексголову Постійної делегації Верховної Ради України у ПАРЄ Володимира Ар'єва.</p>
      <p>Як повідомляв Укрінформ, Росія вже неодноразово зловживала процедурами Інтерполу та вимагала видачі українських громадян за політично умотивованими та брехливими обвинуваченнями.</p>
    </article>
  </body>
</html>