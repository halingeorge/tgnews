<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/18/porsche-ha-scelto-franciacorta-come-sede-dellexperience-center-pn_20191118_00222/"/>
    <meta property="og:site_name" content="Askanews"/>
    <meta property="article:published_time" content="2019-11-18T15:13:32+00:00"/>
    <meta property="og:title" content="Porsche ha scelto Franciacorta come sede dell’Experience Center"/>
    <meta property="og:description" content="Milano, 18 nov. (askanews) – L’ottavo Porsche Experience Center (PEC) al mondo sorgerà in Italia, presso l’Autodromo di Franciacorta. Una scelta che rimarca l’importanza che riveste il mercato italiano, terzo in Europa per numero di vendite. Le opere di ristrutturazione del circuito e la costruzione di un centro dedicato ai clienti presso il sito, che […]"/>
  </head>
  <body>
    <article>
      <h1>Porsche ha scelto Franciacorta come sede dell’Experience Center</h1>
      <h2>Ottavo al mondo. Apertura nel 2021</h2>
      <address>
        <time datetime="2019-11-18T15:13:32+00:00">18 Nov 2019, 15:13</time>
      </address>
      <figure>
        <img src="http://www.askanews.it/wp-content/uploads/2019/11/20191118_161319_AF94D668.jpg"/>
      </figure>
      <p>Milano, 18 nov. (askanews) – L’ottavo Porsche Experience Center (PEC) al mondo sorgerà in Italia, presso l’Autodromo di Franciacorta. Una scelta che rimarca l’importanza che riveste il mercato italiano, terzo in Europa per numero di vendite. Le opere di ristrutturazione del circuito e la costruzione di un centro dedicato ai clienti presso il sito, che con una superficie di 559.000 metri quadri è in assoluto il più grande al mondo, verranno avviati entro la fine di quest’anno. L’apertura del “Porsche Experience Center Franciacorta” è prevista per l’inizio del 2021.</p>
      <p>“Gli Experience Center incarnano l’essenza di Porsche: offrono ai visitatori l’opportunità di vivere il Marchio a 360° e di vivere un’esperienza che tocca nel profondo. Il centro di Franciacorta sarà il prossimo punto di contatto per i clienti e gli appassionati che desiderano provare direttamente l’emozione del mondo Porsche”, ha dichiarato Detlev von Platen, membro del Cda e Responsabile Vendite e Marketing di Porsche.</p>
      <p>“Siamo orgogliosi che Porsche AG abbia raccolto la nostra idea di creare un Experience Center in Italia, un territorio di grande tradizione automobilistica e di veri appassionati del Marchio” ha sottolineato Pietro Innocenti, Ad di Porsche Italia.</p>
      <p>Solo poche settimane fa, Porsche ha inaugurato il suo secondo Porsche Experience Center (PEC) in Germania, presso il circuito di Hockenheim, mentre altri sono già operativi a Lipsia, Silverstone, Atlanta, Le Mans, Los Angeles e Shanghai. Al pari degli altri Experience Center del Marchio, il PEC di Franciacorta includerà diversi tracciati e un customer center. Particolare attenzione verrà riservata ai programmi di guida avanzata.</p>
    </article>
  </body>
</html>