<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%DB%8C%D8%B1%D8%A7%D9%86-%D8%A2%D8%AE%D8%B1%DB%8C%D9%86-%D8%AA%D8%AD%D9%88%D9%84%D8%A7%D8%AA-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-20191118/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-18T15:49:26+00:00"/>
    <meta property="og:title" content="ایران: آخرین تحولات در اعتراض به افزایش قیمت بنزین"/>
    <meta property="og:description" content="بر اساس آخرین گزارش‌های روز دوشنبه ۱۸ نوامبر/۲۷ آبان، تاکنون بیش از هزار تن از معترضان در سراسر ایران و در شهرهای مختلف بازداشت شدند. در حالیکه گزارش‌های غیررسمی از کشته شدن در مجموع حدود ۴۰ تن حکایت دارند، علی ربیعی سخنگوی دولت ایران می‌گوید برای..."/>
  </head>
  <body>
    <article>
      <h1>ایران: آخرین تحولات در اعتراض به افزایش قیمت بنزین</h1>
      <address>
        <time datetime="2019-11-18T15:49:26+00:00">18 Nov 2019, 15:49</time>
      </address>
      <p>
        <b>بر اساس آخرین گزارش‌های روز دوشنبه ۱۸ نوامبر/۲۷ آبان، تاکنون بیش از هزار تن از معترضان در سراسر ایران و در شهرهای مختلف بازداشت شدند. در حالیکه گزارش‌های غیررسمی از کشته شدن در مجموع حدود ۴۰ تن حکایت دارند، علی ربیعی سخنگوی دولت ایران می‌گوید برای ارائه آمار دقیق کشته و زخمی شدگان به چند روز زمان نیاز داریم.</b>
      </p>
      <p>روابط عمومی سپاه استان البرز در بیانیه‌ای از بازداشت ۱۵۰ نفر در جریان اعتراضات اخیر خبر داده است. بنا بر این بیانیه به همت «پاسداران گمنام امام زمان ۱۵۰ نفر از لیدرهای مخل امنیت در این استان شناسایی و بازداشت شدند و بر اساس اعترافات دستگیرشدگان، این افراد توسط افراد آموزش دیده در داخل و خارج از کشور اجیر شده و با دریافت مبالغی اقدام به آتش‌زدن مراکز دولتی و عمومی کرده‌اند».</p>
      <p>خبرگزاری مهر به نقل از دفتر امام جمعه یزد گزارش داد تعدادی که قصد حمله به منزل و دفتر امام جمعه یزد را داشتند، با ماموران امنیتی مستقر در محل درگیر شدند. بنا بر این گزارش به شمار دقیق این افراد اشاره نشده و تنها گزارش شده است که چهار تن از این افراد دستگیر و تعدادی از آنها متواری شدند. بر اساس این گزارش از حمله‌کنندگان دو فقره قمه و شمشیر، چاقوی ضامن‌دار و یک موتورسیکلت کشف و ضبط شده است.</p>
      <p>
        <b>قطعی گسترده اینترنت ادامه دارد</b>
      </p>
      <p>قطعی گسترده اینترنت همچنان در ایران ادامه دارد. علی ربیعی در سخنان امروز خود گفت که شاید در برخی استان‌ها اینترنت از امروز برقرار شود.</p>
      <p>پایگاه اینترنتی «نت‌بلاکس» که وضعیت اینترنت در سراسر جهان را رصد می‌کند، همچنان قطعی اینترنت در ایران را تایید می‌کند بر اساس آخرین نمودار این نهاد، حوالی ظهر امروز تنها لحظاتی برخی از کاربران امکان اتصال به اینترنت را یافته‌اند.</p>
      <p>همچنین از بعدازظهر روز دوشنبه، ارتباط تلفنی با ایران با دشواری و اختلال روبرو شده است.</p>
      <p>
        <b>واکنش‌های جهانی به اعتراضات مردمی در ایران</b>
      </p>
      <p>جمهوری اسلامی ایران، روز دوشنبه، در واکنش به حمایت کاخ سفید از معترضان در ایران و هشدار نسبت به برخورد‌ «قهریه»، اینگونه اظهارات را «مداخله در امور داخلی کشور» عنوان نمود.</p>
      <p> وزیر امور خارجه ترکیه در واکنش به رویدادهای اعتراضی در ایران نسبت به پایان هر چه سریعتر این حوادث ابراز امیدواری کرد.</p>
      <p>ضمیر کابولوف، رئیس اداره دوم آسیای وزارت امور خارجه روسیه گفته است که «احتمالا عوامل خارجی» در درگیری‌های چند روز اخیر ایران نقش داشته‌اند.</p>
      <p>فرانسه و آلمان نیز، در بیانیه‌های جداگانه‌، حمایت خود را از اعتراضات «مشروع» مردم ایران اعلام کردند.</p>
      <p>
        <b>ابهام در بازار ارز</b>
      </p>
      <p>در پی اعتراضات نسبت به افزایش قیمت بنزین، نرخ دلار هم رو به افزایش گذارد هر چند که بر اساس منابع اقتصادی داخل ایران تحولات دو روز اخیر در ایران چنان غیر منتظره بود که معامله‌گران نتوانستند خود را با جریانات هماهنگ کنند. عدم دسترسی به کانال‌های قیمت‌گذاری به دلیل قطعی اینترنت و قطع شدن جریان اطلاع‌رسانی موجب شده تا برخی نرخ‌های بالاتر از کف بازار را پیشنهاد کنند. روز دوشنبه، قیمت هر یورو در بازار آزاد به حدود ۱۳ هزار و ۳۰۰ تومان رسید.</p>
      <p>
        <b>امام جمعه شیراز تهدید کرد</b>
      </p>
      <p>در حالیکه گزارش‌های رسیده از شیراز حاکی از تجمعات وسیع در نقاط مختلف در این شهر است، لطف‌الله دژکام، امام جمعه شیراز با اشاره به درگیری‌ها و آتش زدن اماکن در شهر شیراز هشدار داد: «در صورتی که شورای تامین استان نتواند اغتشاشات را جمع کند فردا شخصا به همراه بسیج به میدان خواهم آمد».</p>
      <p>امام جمعه شیراز خطاب به معترضان گفته است: «رضا خان با تمام قلدری‌اش نتوانست عمامه از سر آخوند بردارد؛ شما چه جایگاهی داید که می‌گویید آخوند باید برود».</p>
      <p>شمار کشته‌شدگان از سوی منابع حقوق بشری و برخی گزارش‌های غیررسمی به حدود چهل نفر افزایش یافته است. بر اساس این گزارش‌ها تاکنون تعداد کشته‌شدگان در</p>
      <p>مریوان ۷ نفر</p>
      <p>کرمانشاه ۶ نفر</p>
      <p>بوکان ۴ نفر</p>
      <p> بهبهان ۴ نفر</p>
      <p>جوانرود ۴ نفر</p>
      <p>کوت‌عبدالله شهرستان باوی ۳</p>
      <p>خرمشهر ۲ نفر</p>
      <p>اهواز ۲ نفر</p>
      <p>آبادان ۱ نفر</p>
      <p>اسلامشهر ۱ نفر</p>
      <p>سنندج ۱ نفر</p>
      <p>گلشهر کرج ۱ نفر</p>
      <p>شیراز ۱ نفر</p>
      <p>اصفهان ۱ نفر</p>
      <p>سیرجان ۱ نفر</p>
      <p>شهریار ۱ نفرعنوان شده است.</p>
    </article>
  </body>
</html>