<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%a1%d7%a4%d7%99%d7%a8-%d7%99%d7%aa%d7%90%d7%97-%d7%94%d7%a4%d7%95%d7%a2%d7%9c-%d7%a4-%d7%aa-%d7%a9%d7%95%d7%95%d7%94-%d7%99%d7%95%d7%aa%d7%a8-%d7%9e%d7%9e%d7%94-%d7%a9%d7%94%d7%a9%d7%92%d7%a0%d7%95-%d7%a2%d7%93-%d7%9b%d7%94-418596/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-18T15:55:00+00:00"/>
    <meta property="og:title" content="ספיר יתאח: &quot;הפועל פ&quot;ת שווה יותר נקודות משהשגנו עד כה&quot;"/>
    <meta property="og:description" content="הבלם הצעיר משוכנע שהקבוצה שלו עוד תתקדם במעלה הטבלה הלאומית, לא חושש למעמדו, מפרגן לחבר שתפס לו את המקום בהרכב, לומד מהטעויות, מפנטז על ליון וחושף - במה הוא צופה רגע לפני משחקים?"/>
  </head>
  <body>
    <article>
      <h1>ספיר יתאח: "הפועל פ"ת שווה יותר נקודות משהשגנו עד כה"</h1>
      <h2>הבלם הצעיר משוכנע שהקבוצה שלו עוד תתקדם במעלה הטבלה הלאומית, לא חושש למעמדו, מפרגן לחבר שתפס לו את המקום בהרכב, לומד מהטעויות, מפנטז על ליון וחושף - במה הוא צופה רגע לפני משחקים?</h2>
      <address><time datetime="2019-11-18T15:55:00+00:00">18 Nov 2019, 15:55</time> by <a rel="author">אורי קידר</a></address>
      <figure>
        <img src="http://mynetpetahtikva.co.il/dyncontent/2019/11/18/02be3b4b-5b32-4079-9f0b-e7ef1584314a.jpeg"/>
        <figcaption>ספיר יתאח נזכר בימיו כלוחם ג'יו ג'יטסו. צילום: סער כרמלי, הפועל פ"ת</figcaption>
      </figure>
      <p>הפועל פ"ת סיימה את 12 המחזורים הראשונים של העונה במצב מאוזן – ארבעה ניצחונות, תיקו והפסדים ובדיוק במרכז הטבלה, במקום השמיני. הבלם ספיר יתאח (20) יודע שאפשר היה להשיג יותר. "הנקודות שהשגנו לא שוות לפוטנציאל שיש לקבוצה", אמר, "אנחנו שווים יותר ממה שהשגנו ויכולים להציג יכולת גבוהה יותר. הפסדנו לא מעט נקודות בגלל טעויות קטנות, משחקים שברחו לנו בין האצבעות.</p>
      <p>"אבל בליגה הזאת הכל מתאזן ובסוף נעלה על הגל. דברים כמו חוסר מזל שהתבטא בטעויות שיפוט, בסוף גם יבואו לטובתנו. אני רגוע, כי אני יודע שהקבוצה הזאת שווה הרבה יותר. יש פה שחקנים אדירים. הסיטואציה בה נמצאת הקבוצה חדשה לכל השחקנים. גם לשחקני הבית. יש הרבה צעירים, חוסר הניסיון בהחלט משפיע. יש רגעים שרואים שעוד יד מכוונת במגרש עצמו תדע לעזור".</p>
      <p>
        <b>שם נכנס לתמונה המאמן עמיר נוסבאום.</b>
      </p>
      <p>"עמיר מאמן מצוין. אני אוהב את העבודה שהוא עושה, את ההקפדה שלו על הפרטים הכי קטנים. לא הספקתי להכיר הרבה מאמנים, אבל אני בטוח שזאת נקודה שעמיר מיוחד בה וזאת לצד היכולות הטובות שלו. הוא יושב איתנו על הוידאו, בשיחות אישיות. בתור שחקן הגנה, הוא נותן לי הרבה כלים, הרבה טיפים. לדבר איתו זה כמעט כמו אימון אישי".</p>
      <p>
        <b>למרות שבינתיים, לפחות, אתה מקבל אצלו הרבה פחות קרדיט מאשר בעונה שעברה.</b>
      </p>
      <p>"נכון, אבל גם בעונה שעברה עד ינואר שיחקתי פחות ובחלק השני של העונה קיבלתי יותר הזדמנויות. נכון שפציעות של שחקנים אחרים "סייעו" לי, אבל אז גם אני נפצעתי פעמיים. אני מאמין ביכולות שלי ובכל הזדמנות שאני מקבל, אני מנסה להוכיח את עצמי".</p>
      <p>
        <b>בהזדמנות האחרונה שקיבלת, מול ראשל"צ, טעות שלך עלתה לקבוצה בשער קריטי.</b>
      </p>
      <p>"זאת הייתה טעות שהכריעה את המשחק.. אם הייתי שוקע בעצמי אחרי הטעות הזאת, הייתי פוגע בקבוצה עוד יותר. החבר'ה בקבוצה חיבקו אותי, עמיר עבר איתי על זה. זה קורה, זה מבאס, אבל למדתי מכך המון. איך עומדים נכון, איך להיות יותר מרוכז. אטעה עוד המון פעמים בקריירה שלי, אני בטוח בכך. אם הייתי שחקן מושלם, כנראה שהייתי בברצלונה".</p>
      <figure>
        <img src="http://mynetpetahtikva.co.il/dyncontent/2019/8/9/e2f56bbb-991b-4834-8b7e-f96ef3719c36.jpeg"/>
        <figcaption>"לא מופתע מההצלחה שלו", מתן גושה (בלבן) בדרך לעוד תיקול. צילום: סער כרמלי, הפועל פ"ת</figcaption>
      </figure>
      <p>יתאח (20), חייל המשרת בבסיס נחשונים, נולד באריאל ואת דרכו הספורטיבית החל בכלל כשחקן כדורסל ביישוב. "אבא ראה שאני אוהב להקפיץ את הכדורסל על הרגל במקום לכדרר אותו, אז עדיף שאלך לשחק כדורגל", הוא נזכר בחיוך. אחרי קריירה קצרה בג'יו ג'יטסו ואחרי שעברה המשפחה לראש העין, הוא החל לשחק בהפועל פ"ת. אח"כ שיחק בעמישב וברמה"ש ובגיל נערים ג' חזר להפועל והוא משחק בה מאז. מי שהלך איתו לאורך כל הדרך הוא חברו הקרוב, מתן גושה, אף הוא בלם, שצעיר מיתאח ביומיים בלבד. גושה, במובן מסוים, תפס את מקומו של יתאח בהרכב הפותח. "אני לא מופתע מההצלחה של מתן, הוא שחקן מצוין", אמר יתאח, "יש לי רק מילים טובות ופרגון לתת לו. הוא תמיד היה שחקן מוביל והיה לי ברור שיפרוץ. גדלנו יחד, אנחנו חברים גם מחוץ לכדורגל. במשחקים הראשונים שלו בהרכב, הייתי שם לתת עצה, גם אם זה נכון ואין לי הרבה ניסיון. הוא נכנס יפה לעניינים, משחק מצוין ומאחל לו רק הצלחה".</p>
      <p>
        <b>בהנחה שלא תרצה בפציעתם, כדי שתחזור לשחק, אתה צריך להדיח אותו את יעקב אבבה מהרכב.</b>
      </p>
      <p>"התחרות הזאת היא דבר טוב. ככה שומרים על הרמה. אני נותן למתן ויעקב את הדחיפה מאחור, מזינים אחד את השני. אני אוהב את זה, רואה את הדברים מהצד, לומד מהטעויות. עד שאתפוס את הגל, את רצף המשחקים הטובים, צריך להמשיך לעבוד קשה".</p>
      <p>ייתח חתום בהפועל לעונה עם אופציה לשלוש עונות נוספות.  "האופציה היא בידי הפועל, אבל כמובן שהשאיפה שלי היא להישאר פה עוד הרבה שנים ולעשות דברים יפים עם הפועל", מכריז הבלם הצעיר, "ואז להמשיך להתקדם. כמה רחוק? החלום הגדול שלי הוא לשחק בליון. תמיד אהבתי את הקבוצה הצרפתית. אבל אני לא מסתכל רחוק מדי. הפועל זה הבית שלי. אני בא בבוקר למתחם האימונים, ככה זה כבר שנים. לא מכיר שום דבר אחר ושחקן בית רוצה להצליח עם הקבוצה שלו, לגדול איתה, לצמוח עם האוהדים והעמותה ולעשות את השנים הכי יפות עם הפועל".</p>
      <figure>
        <img src="http://mynetpetahtikva.co.il/dyncontent/2019/11/18/2a4ac815-7382-4a0b-846b-a6317949e4eb.jpeg"/>
        <figcaption>כבר לא צריך להקפיץ כדורי סל. ספיר יתאח (משמאל). צילום: סער כרמלי, הפועל פ"ת</figcaption>
      </figure>
      <p>
        <b>לאן הפועל יכולה להגיע העונה?</b>
      </p>
      <p><b>"</b>אני רואה ושומע את הדיבורים במועדון על כך שנכון יהיה יותר לעלות בעונה הבאה והשנה להתבסס עם הצעירים, לבנות משהו ולעשות פלייאוף עליון. זה נכון בעיני. זאת משוואה עם המון חלקים ואסור לרוץ ולמהר קדימה. העמותה עוד חדשה בתפקיד, אסור להשתגע. הפועל תגיע לליגת העל, בזה אני בטוח".</p>
      <p>
        <b>מודל לחיקוי?</b>
      </p>
      <p>"אם אני מסתכל רחוק רחוק – הבלם הברזילאי טיאגו סילבה. אני צופה בקטעים שלו ביוטיוב בשירותים לפני המשחק, נכנס איתו למוד של הטירוף, לתיקולים החכמים והחזקים. בארץ? טל בן חיים הבלם ומושיקו מישאלוף. אני נמצא בקשר טוב עם מושיקו. הוא מעין מנטור עבורי ואנחנו עובדים יחד".</p>
      <p>לצד הכדורגל, יתאח לא מפקיר את העתיד. "אני מתחיל בקרוב קורס של ארגון השחקנים, שמלמד על התנהלות נכונה לכדורגלן ובמקביל לומד לבד אנטומיה של גוף האדם, מתוך כוונה להתחיל בלימודים אחרי שאסיים ללמוד", הוא מספר, "הכוונה היא להיות מאמן אישי, אתלטיקה. אני אוהב ומתחבר לאימון ולכושר מאוד וחי את זה מסביב לשעון".</p>
      <p>
        <b>ובחזרה להפועל – אחרי הפגרה מחכים לכם ארבעה משחקים מול יריבות ממרכז הטבלה ומטה (בית"ר ת"א/בת ים, אחי נצרת, בני לוד ועפולה). הזדמנות טובה להיצמד למעלה.</b>
      </p>
      <p>"אנחנו יכולים אפילו לקחת את מלוא הנקודות במשחקים האלה. הליגה הזאת מאוד שיוויונית, כל קבוצה יכולה לנצח את האחרת. אנחנו צריכים לעשות רצף מוצלח. זה תלוי רק בנו. אם נבוא, נהיה חזקים. ככל שהעונה מתקדמת, הקבוצה מתחברת, נכנסת לכושר, השיטה עובדת טוב יותר, הכושר הגופני משתפר. היינו עכשיו בחופש, הרבה שחקנים יצאו לחופשות, אזרו כוחות נפשיים מחודשים. אני רואה אותנו מתחברים ומסבים לקהל שלנו אושר רב".</p>
    </article>
  </body>
</html>