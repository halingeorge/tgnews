<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-grytsenko-ukreksimbank-zastava/30278685.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T15:56:38+00:00"/>
    <meta property="og:title" content="Суд обрав запобіжний захід голові «Укрексімбанку»: застава в майже 3 млн грн"/>
    <meta property="og:description" content="Печерський районний суд Києва звільнив з-під варти голову «Укрексімбанку» Олександра Гриценка і зобов’язав його протягом п’яти тижнів внести заставу в розмірі 2,9 мільйона гривень. Таке рішення суд"/>
  </head>
  <body>
    <article>
      <h1>Суд обрав запобіжний захід голові «Укрексімбанку»: застава в майже 3 млн грн</h1>
      <address>
        <time datetime="2019-11-18T15:56:38+00:00">18 Nov 2019, 15:56</time>
      </address>
      <p>Печерський районний суд Києва звільнив з-під варти голову «Укрексімбанку» Олександра Гриценка і зобов’язав його протягом п’яти тижнів внести заставу в розмірі 2,9 мільйона гривень.</p>
      <p>Таке рішення суд ухвалив на засіданні 18 листопада.</p>
      <p>Прокуратура просила більш суворий захід: арешт з альтернативою застави у 100 мільйонів гривень.</p>
      <p>Служба безпеки України 16 листопада повідомила, що <a href="https://www.radiosvoboda.org/a/sbu-zatrymala-holovu-ukreksimbanku/30275537.html">затримала голову правління</a> державного «Укрексімбанку» Олександра Гриценка у рамках кримінального провадження, відкритого за статтями «створення злочинної організації», «привласнення, розтрата майна або заволодіння ним шляхом зловживання службовим становищем», «легалізація (відмивання) доходів, одержаних злочинним шляхом».</p>
      <p>Зокрема, повідомили в СБУ, Гриценка підозрюють у сприянні легалізації доходів, одержаних незаконним шляхом високопосадовцями часів колишнього президента Віктора Януковича. «Зловживаючи своїм службовим становищем, затриманий вивів з-під арешту майно одного з медіа-холдингів», – заявили в СБУ.</p>
      <p>В СБУ не уточнювали, про який медіахолдинг ідеться. Але раніше «Укрексімбанк» в одному з епізодів пов’язували з «Українським медіа холдингом» (UMH), кінцевим бенефіціаром якого є Сергій Курченко – підприємець часів президента Віктора Януковича, нині втікач до Росії, якого називали «гаманцем Януковича».</p>
      <p>У лютому 2018 року сайт арабської телекомпанії «Аль-Джазіра» <a href="https://www.radiosvoboda.org/a/29031288.html">оприлюднив статтю</a>, що мала вигляд журналістського розслідування і стверджувала, зокрема, що Курченко, купуючи цей холдинг 2013 року, взяв кредит у державному «Укрексімбанку» (до приходу Гриценка в цей банк) і що ці гроші були брудними, бо походять із позики, забезпеченої вкраденими активами.</p>
      <p>У грудні 2017 року рішенням суду був накладений арешт на цінні папери, корпоративні й інтелектуальні права, а також частину нерухомого майна цього холдингу. У вересні 2019-го суд передав майнові й корпоративні права групи «Український медіа холдинг» в управління Національного агентства з питань виявлення, розшуку та управління корупційними активами (АРМА).</p>
      <p>АТ «Укрексімбанк» («Державний експортно-імпортний банк України») є акціонерним товариством, 100% акцій якого належать державі в особі Кабінету міністрів.</p>
      <p>Олександр Гриценко очолив його правління в серпні 2014 року.</p>
    </article>
  </body>
</html>