<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Anna-Paquin-soluciona-problemes-Flack_0_2346365452.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T15:28:47+00:00"/>
    <meta property="og:title" content="Anna Paquin soluciona els problemes dels rics a ‘Flack’"/>
    <meta property="og:description" content="Cosmo estrena una comèdia negra sobre una relacions públiques nord-americana a Londres"/>
  </head>
  <body>
    <article>
      <h1>Anna Paquin soluciona els problemes dels rics a ‘Flack’</h1>
      <h2>Cosmo estrena una comèdia negra sobre una relacions públiques nord-americana a Londres</h2>
      <address>
        <time datetime="2019-11-18T15:28:47+00:00">18 Nov 2019, 15:28</time>
      </address>
      <p>Anna Paquin es va graduar com a estrella televisiva amb <i>True blood</i>, la sèrie de vampirs creada per Alan Ball. Des que es va acabar l’any 2014, però, la guanyadora d’un Oscar per <i>El piano</i> no havia a tornat a tenir un paper protagonista rellevant a la televisió fins a <i>Flack</i>, sèrie que estrena aquest dimarts Cosmo i on interpreta una relacions públiques especialitzada en evitar que es facin públics els escàndols dels rics. A banda de ser-ne l’actriu principal, Paquin també n'és la productora al costat del seu marit, l’actor Stephen Moyer, a qui va conèixer a <i>True blood.</i></p>
      <p>La protagonista de<i> Flack</i> és la Robyn, una relació públiques nord-americanes instal·lada a Londres que treballa en una agència que representa clients poderosos. Ella és a qui acudeixen quan han d’aturar una crisi d’imatge pública originada per múltiples causes, des de consum de drogues fins a infidelitats. Malgrat ser una especialista en resoldre els problemes dels altres, la seva vida personal és un desastre: la seva mare és va suïcidar, ella té tendència a abusar de les drogues i té una parella, el Sam (Arinzé Kene), amb qui no és del tot sincera. A més, la seva feina l'obliga a traspassar límits morals constantment.</p>
      <figure>
        <iframe src="https://www.youtube.com/embed/poe8oLBvMWc" width="651" height="366" data-service="Youtube" scrolling="no"/>
      </figure>
      <p>Per a Paquin, el seu personatge representa la dona empoderada del segle XXI. "És forta i completament independent, no necessita cap home per temes econòmics. Ella lluita cada dia per estar entre els poderosos i trencar el lideratge masculí", explica l’actriu nascuda al Canadà i criada entre Nova Zelanda i els Estats Units. A més d’explorar la seva vida professional, <i>Flack</i> mostra la crisi existencial que pateix la Robyn, a qui li fa molta por assemblar-se a la seva mare. El títol de la sèrie és un terme en anglès que fa referència a les persones responsables de representar una organització i donar una imatge positiva d’ella.</p>
      <h3>Una antiheroina</h3>
      <p>Per a Paquin, la Robyn és un tipus de personatge –l’antiheroi– normalment reservat per a homes, com és el cas de <i>Breaking bad</i> o <i>Ray Donovan</i>, sèrie amb la qual <i>Flack</i> té algunes similituds (a <i>Ray Donova</i>n, Liev Schreiber interpreta un solucionador de problemes d’un bufet d’advocats). "Em solen agradar els personatges foscos, són els meus preferits. En aquest cas, a més, té un humor molt negre i intel·ligent, i això fa que sigui menys dramàtic i tràgic", explica l’actriu. En el primer episodi de la sèrie, la Robyn treballa per al Patrick, un famós futbolista que fitxa per un equip de la Premier League i que vol amagar que és gai.</p>
      <p>La sèrie compta en el repartiment amb una important presència femenina. En l’àmbit laboral, la Robyn està sota les ordres de la Caroline (Sophie Okonedo), una dona exigent, sense moral i que no accepta els errors. L’equip de la Robyn el formen la seva millor amiga, l’extrovertida Eve (Lydia Wilson), i la Melody, una jove becaria molt ingènua. L’entorn de la protagonista es completa amb la seva germana Ruth, que, en aparença, sembla totalment oposada a la Robyn. Casada amb el Mark, un home sense gaire substància que amaga un secret, la Ruth desitja recuperar una vida passada que mai tornarà.</p>
      <p><i>Flack</i>, que té una primera temporada de sis episodis, compta amb diferents aparicions especials de renom, com la de Martha Plimpton (<i> Els Goonies</i>, <i>The good wife</i>), que interpreta la mare de la protagonista, o Bradley Whitford (<i> El ala oeste de la Casa Blanca</i>, <i> The handmaid’s tale</i>), que dona vida a una estrella de Hollywood a qui la Robyn ha d’ajudar a Nova York.</p>
      <figure>
        <a href="https://www.ara.cat/2019/11/18/oci/series/Anna-Paquin-soluciona-problemes-Flack_2346375513_67471206_1500x903.jpg">
          <img src="https://www.ara.cat/2019/11/18/oci/series/Anna-Paquin-soluciona-problemes-Flack_2346375513_67471206_1500x903.jpg"/>
        </a>
        <figcaption>Anna Paquin soluciona els problemes dels rics a ‘Flack’ / COSMO</figcaption>
      </figure>
      <p><i>Flack</i> s’estrena a Cosmo amb la renovació confirmada i amb la producció de la segona temporada ja en marxa. "Una de les mostres més emocionants de <i>feedback</i> que vaig rebre després del final de temporada de <i>Flack</i> va ser quan els espectadors ens demanaven que hi hagués més capítols per poder continuar en la intensa muntanya russa que és la nostra sèrie", explica Paquin. A la segona temporada, que també constarà de sis episodis, l’actriu es retrobarà amb Sam Neill, amb qui ja va treballar a <i>El piano</i>, la pel·lícula que va llançar la seva carrera.</p>
      <h3>Nascuda en un petit canal per cable</h3>
      <p>Tot i que a aquí s’emet a Cosmo, <i>Flack</i> és una producció de Pop TV, un petit canal per cable dels Estats Units abans anomenat TV Guide Network que en els últims quatre anys ha engegat un procés de renovació. L’objectiu del canal es acostar-se a la cultura pop i al moviment <i>fandom</i>. La cadena va ocupar titulars quan aquest estiu va anunciar que recuperaria la <i>sitcom</i> <i>Día a día</i>, comèdia cancel·lada per Netflix. La decisió de la plataforma de posar fi a la sèrie protagonitzada per una família nord-americana d’origen cubà va ser mal rebuda pels mitjans, que consideren <i>Día a día</i> un exemple de sèrie inclusiva i representativa de la realitat de la població immigrant. Amb el pas a Pop TV, la sèrie ha trencat la tendència habitual: enlloc de ser rescatada per una plataforma, ha ressuscitat gràcies a la televisió lineal.</p>
    </article>
  </body>
</html>