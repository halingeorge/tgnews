<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukrainskyh_myrotvortsiv_u_dr_kongo_pereviryla_inspektsiya_misii_oon_331022.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T15:55:00+00:00"/>
    <meta property="og:title" content="Українських миротворців у ДР Конго перевірила інспекція Місії ООН"/>
    <meta property="og:description" content="Базовий табір 18-го окремого вертолітного загону, який виконує завдання Місії ООН зі стабілізації у Демократичній Республіці Конго, перевірила інспекція COE (Contingent Owned Equipment) штабу Місії ООН. Про це проінформували у прес-службі МОУ."/>
  </head>
  <body>
    <article>
      <h1>Українських миротворців у ДР Конго перевірила інспекція Місії ООН</h1>
      <h2>Базовий табір 18-го окремого вертолітного загону, який виконує завдання Місії ООН зі стабілізації у Демократичній Республіці Конго, перевірила інспекція COE (Contingent Owned Equipment) штабу Місії ООН. Про це проінформували у прес-службі МОУ.</h2>
      <address>
        <time datetime="2019-11-18T15:55:00+00:00">18 Nov 2019, 15:55</time>
      </address>
      <slideshow>
        <figure>
          <img src="https://galinfo.com.ua/media/gallery/full/p/e/perevirkaviyskoviukongo.jpg"/>
          <figcaption>Українських миротворців у ДР Конго перевірила інспекція Місії ООН</figcaption>
        </figure>
        <figure>
          <img src="https://galinfo.com.ua/media/gallery/full/p/e/perevirkaviyskoviukongo1.jpg"/>
          <figcaption>Українських миротворців у ДР Конго перевірила інспекція Місії ООН</figcaption>
        </figure>
        <figure>
          <img src="https://galinfo.com.ua/media/gallery/full/p/e/perevirkaviyskoviukongo2.jpg"/>
          <figcaption>Українських миротворців у ДР Конго перевірила інспекція Місії ООН</figcaption>
        </figure>
        <figure>
          <img src="https://galinfo.com.ua/media/gallery/full/p/e/perevirkaviyskoviukongo3.jpg"/>
          <figcaption>Українських миротворців у ДР Конго перевірила інспекція Місії ООН</figcaption>
        </figure>
      </slideshow>
      <p>Це вже друга подібна перевірка, яку проходять миротворці десятої ротації за півроку перебування у ДР Конго.</p>
      <p>Інспекція, яку очолював пан Бікас Сен, ретельно перевірила наявність та справність техніки і майна, яке прибуло з України та використовується особовим складом під час повсякденної діяльності. Зокрема, перевірці підлягали системи зв’язку та навігації, засоби пожежогасіння, умови зберігання і стан стрілецької зброї, авіаційних засобів ураження та боєприпасів, умови проживання українського контингенту та ін.</p>
      <p>Не оминули увагою медичний пункт 18 ОВЗ, де перевірили порядок зберігання медпрепаратів та справність лікувального обладнання, а також роботу інженерного взводу щодо забезпечення табору якісною водою. Окрім цього, представники Місії звернули особливу увагу на заходи, що проводяться українським загоном для охорони довкілля.</p>
      <p>Підсумовуючи результати перевірки, представники Місії ООН подякували українцям за високий рівень готовності та зазначили, що все оглянуте майно робоче та відповідає нормативним документам.</p>
      <p>Усі свої висновки за фактом перевірки комісія передає керівництву Місії ООН у Нью-Йорку, на основі яких приймається рішення щодо виплати грошової компенсації Україні відповідно до Меморандуму про взаєморозуміння.</p>
    </article>
  </body>
</html>