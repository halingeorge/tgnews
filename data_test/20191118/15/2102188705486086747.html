<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653832/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T15:35:00+00:00"/>
    <meta property="og:title" content="Українцям обіцяють кредити на купівлю землі за ставкою 3-5%"/>
    <meta property="og:description" content="У 2020 році на державну підтримку фермерів передбачено 4 мільярда гривень, сільськогосподарські товаровиробники зможуть брати гривневі кредити під купівлю землі за ставкою 3-5%."/>
  </head>
  <body>
    <article>
      <h1>Українцям обіцяють кредити на купівлю землі за ставкою 3-5%</h1>
      <address>
        <time datetime="2019-11-18T15:35:00+00:00">18 Nov 2019, 15:35</time>
      </address>
      <p>У 2020 році на державну підтримку фермерів передбачено 4 мільярда гривень, сільськогосподарські товаровиробники зможуть брати гривневі кредити під купівлю землі за ставкою 3-5%.</p>
      <p>Про це <a href="https://www.facebook.com/permalink.php?story_fbid=1520509921451518&amp;id=100004775745586">повідомив</a> у Facebook міністр економіки Тимофій Милованов.</p>
      <p>За його словами, уряд також пропонує часткове гарантування за кредитами сільськогосподарським товаровиробникам на купівлю землі. У бюджеті на це закладено 240 млн грн.</p>
      <p>"Сільськогосподарські товаровиробники зможуть отримувати підтримку за одним з цих механізмів, або за обома одночасно. У 2020 році передбачено 4 млрд грн на державну підтримку фермерів", - написав міністр.</p>
      <p>"Пріоритетом для запровадження вільного обігу земель в Україні є якраз перегляд вартості та доступності кредитів, особливо це стосується малих виробників, які не мають чіткої фінансової звітності, а тому кредитний ресурс для них є або дуже дорогим, або взагалі недоступним", - додав Милованов.</p>
      <p>
        <b>Нагадаємо:</b>
      </p>
      <p>
        <i>13 листопада Верховна Рада проголосувала за основу за проект Закону про внесення змін до деяких законодавчих актів України щодо обігу земель сільськогосподарського призначення (<a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">2178-10</a>), голоси дали фракція Слуга народу та позафракційні депутати.</i>
      </p>
      <p>
        <i>На зустрічі з народними депутатами від партії "Слуга народу" президент Володимир Зеленський заявив, що до протестів проти запровадження ринку землі <a href="https://www.epravda.com.ua/news/2019/11/13/653655/">причетний олігарх Ігор Коломойський</a>.</i>
      </p>
      <p>
        <i>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</i>
      </p>
      <p>
        <i>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</i>
      </p>
      <p>
        <i>Листопадове опитування "Центру Разумкова" показало, що <a href="https://www.epravda.com.ua/news/2019/11/11/653574/">68,3% українців них проголосували б за продовження мораторію.</a></i>
      </p>
      <p>
        <i>У Мінекономіки повідомляли, що при відкритті ринку землі один її гектар буде <a href="https://www.epravda.com.ua/news/2019/11/12/653645/">продаватися на рівні 2200 доларів.</a></i>
      </p>
      <p><b>Знати більше</b>: <a href="https://www.epravda.com.ua/publications/2019/11/13/653650/">Рада голосує за ринок землі: чи вдалось Зеленському вмовити "своїх"</a></p>
      <p>Економічна правда</p>
    </article>
  </body>
</html>