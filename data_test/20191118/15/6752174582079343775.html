<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-varhelyi-oliver-megkapta-az-ep-szakbizottsaganak-jovahagyasat/"/>
    <meta property="og:site_name" content="lokál"/>
    <meta property="article:published_time" content="2019-11-18T15:42:54+00:00"/>
    <meta property="og:title" content="Várhelyi Olivér megkapta az EP szakbizottságának jóváhagyását"/>
    <meta property="og:description" content="Megkapta Várhelyi Olivér hétfőn az Európai Parlament (EP) illetékes szakbizottságának jóváhagyását, miután a frakciók koordinátorai kielégítőnek találták az írásbeli pótkérdésekre adott válaszait."/>
  </head>
  <body>
    <article>
      <h1>Várhelyi Olivér megkapta az EP szakbizottságának jóváhagyását</h1>
      <address><time datetime="2019-11-18T15:42:54+00:00">18 Nov 2019, 15:42</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/K_EPA20191114157-1280x881.jpg"/>
      </figure>
      <p>
        <b>Megkapta Várhelyi Olivér hétfőn az Európai Parlament (EP) illetékes szakbizottságának jóváhagyását, miután a frakciók koordinátorai kielégítőnek találták az írásbeli pótkérdésekre adott válaszait.</b>
      </p>
      <p>Jaume Duch, a képviselőtestület szóvivője arról számolt be a Twitteren, hogy a külügyi bizottság (AFET) délutáni brüsszeli ülésén meglett a szükséges kétharmados többség a magyar biztosjelölt kinevezésének jóváhagyásához.</p>
      <p>Később Várhelyi a mikroblog-szolgáltatón közzétett üzenetében megtiszteltetésnek nevezte, hogy része lehet Ursula von der Leyen megválasztott elnök csapatának, s együtt dolgozhatnak egy erősebb Európa megteremtéséért.</p>
      <p>Az EP házbizottságaként működő Elnökök Értekezlete csütörtökön áttekinti az értékeléseket, ajánlásokat, majd várhatóan hivatalosan is lezárja a meghallgatásokat.</p>
      <p>A teljes biztosi testületről még az Európai Parlament plenáris ülésének is szavaznia kell. Ha minden a tervek szerint halad, akkor erre november 27-én kerül sor. Ehhez arra is szükség van, hogy megállapítsák, annak ellenére van mód jogilag az új összetételű Európai Bizottság hivatalba lépésére, hogy a kiválásra készülő Egyesült Királyság kormánya nem jelölt tagot a testületbe.</p>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A jelenlegi cél december elseje, bár egyesek szerint ez sem tartható a hiányzó brit delegált miatt.</p>
      <h3>Kormány: A magyar ellenzék áskálódása megbukott</h3>
      <p>A magyar ellenzék áskálódása megbukott, mindent megtettek azért, hogy Magyarországnak ne legyen uniós biztosa, de nem jártak sikerrel – olvasható a Kormányzati Tájékoztatási Központ MTI-hez eljuttatott hétfői közleményében.</p>
      <p>Azt írták: a kormány üdvözli, hogy az Európai Parlament (EP) külügyi szakbizottsága támogatja Várhelyi Olivér uniós biztosi kinevezését.</p>
      <p>Kitértek arra: Magyarország az EU bővítési és szomszédságpolitikai biztosi pozícióját kulcsfontosságúnak tartja az Európai Unió erősítése, a Nyugat-Balkán bővítése és a balkáni migrációs útvonal védelme szempontjából.</p>
      <p>“Tudjuk, hogy a bevándorláspárti erőknek mindez nem érdeke. Bízunk benne, hogy a hamarosan felálló új Európai Bizottság kiegyensúlyozottabb, józanabb uniós vezetést hoz és új korszakot nyit az unió bevándorláspolitikájában” – fogalmaztak, hozzátéve, hogy “a magyar emberekkel együtt a migráció megállítását, a keresztény kultúra és a nemzetek Európája védelmét” várják az új vezetéstől.</p>
      <p>Várhelyi Olivér hétfőn megkapta az EP illetékes szakbizottságának jóváhagyását, miután a frakciók koordinátorai kielégítőnek találták az írásbeli pótkérdésekre adott válaszait.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-brexit-ellenes-kampany-finanszirozasa-miatt-nyomoznak-soros-gyorgy-ellen/">Brexit-ellenes kampány finanszírozása miatt nyomoznak Soros György ellen</a>
        </li>
        <li>
          <a href="https://www.lokal.hu/2019-11-magyarorszag-szamara-elfogadhatatlan-a-kohezios-penzek-megvagasa/">Magyarország számára elfogadhatatlan a kohéziós pénzek megvágása</a>
        </li>
        <li>
          <a href="https://www.lokal.hu/2019-11-soros-fia-macronnak-adott-utasitasokat/">Soros fia Macronnak adott utasításokat</a>
        </li>
        <li>
          <a href="https://www.lokal.hu/2019-11-intenziven-no-a-migransok-szama-magyarorszag-hatarainal/">Intenzíven nő a migránsok száma Magyarország határainál</a>
        </li>
        <li>
          <a href="https://www.lokal.hu/2019-11-illegalis-bevandorlas-folyamatosan-romlik-a-boszniai-helyzet/">Illegális bevándorlás: folyamatosan romlik a boszniai helyzet</a>
        </li>
      </ul>
    </article>
  </body>
</html>