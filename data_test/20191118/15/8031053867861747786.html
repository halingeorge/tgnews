<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%cf%81%ce%b1%ce%bc%cf%80-%ce%b8%ce%b1-%cf%83%ce%ba%ce%b5%cf%86%cf%84%ce%b5%ce%af-%cf%83%ce%bf%ce%b2%ce%b1%cf%81%ce%ac-%ce%bd%ce%b1-%ce%ba%ce%b1%cf%84%ce%b1%ce%b8%ce%ad%cf%83%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T15:44:21+00:00"/>
    <meta property="og:title" content="Τραμπ: «Θα σκεφτεί σοβαρά» να καταθέσει στο πλαίσιο της έρευνας για την παραπομπή του"/>
    <meta property="og:description" content="Ο Αμερικανός πρόεδρος, Ντόναλντ Τραμπ, δηλώνει ότι θα «σκεφτεί σοβαρά» να καταθέσει στη Βουλή των Αντιπροσώπων, στο πλαίσιο της έρευνας για την παραπομπή του."/>
  </head>
  <body>
    <article>
      <h1>Τραμπ: «Θα σκεφτεί σοβαρά» να καταθέσει στο πλαίσιο της έρευνας για την παραπομπή του</h1>
      <address>
        <time datetime="2019-11-18T15:44:21+00:00">18 Nov 2019, 15:44</time>
      </address>
      <p>
        <b>Ο Αμερικανός πρόεδρος, Ντόναλντ Τραμπ, δηλώνει ότι θα «σκεφτεί σοβαρά» να καταθέσει στη Βουλή των Αντιπροσώπων, στο πλαίσιο της έρευνας για την παραπομπή του.</b>
      </p>
      <p>«Παρά το γεγονός ότι δεν έκανα τίποτα λάθος και δεν μου αρέσει να δίνω αξιοπιστία σε αυτή την διαδικασία … μου αρέσει η ιδέα και θέλω να καταθέσω,», γράφει σε μήνυμά του στο Twitter απαντώντας στο κάλεσμα της Νάνσι Πελόζι.</p>
      <p>Χθες, η πρόεδρος της Βουλής των Αντιπροσώπων απηύθυνε ανοιχτή πρόκληση στον Αμερικανό πρόεδρο να καταθέσει όποτε θελήσει εφόσον έχει στη διάθεσή του στοιχεία που μπορεί να ελαφρύνουν τη θέση του.</p>
      <p>Ενώ συνεχίζονται οι καταθέσεις μαρτύρων σχετικά με την έρευνα για την παραπομπή του Αμερικανού προέδρου, η Δημοκρατική πρόεδρος της Βουλής κάλεσε τον Αμερικανό πρόεδρο να καταθέσει είτε προφορικώς ενώπιον της ειδικής επιτροπής είτε γραπτώς, αναφέρει το proto thema.</p>
      <p>«Ο Τραμπ θα μπορούσε να εμφανιστεί και να μιλήσει, να πει όλη την αλήθεια που θέλει, εάν θέλει», δήλωσε η Νάνσι Πελόζι χθες στην εκπομπή «Face the Nation» του CBS απαντώντας με αυτόν τον τρόπο στις κατηγορίες του Αμερικανού προέδρου ότι έχει γίνει στόχος.</p>
      <p>Η Νάνσι Πελόζι συνέκρινε τις πράξεις του Τραμπ με εκείνες του πρώην προέδρου Ρίτσαρντ Νίξον στο σκάνδαλο Γουότεργκεϊτ που τον οδήγησε σε παραίτηση το 1974.</p>
      <p>«Η προσπάθεια του Τραμπ να στρατολογήσει μια ξένη δύναμη,την Ουκρανία, για να τον βοηθήσει στις εκλογές στις ΗΠΑ και η προσπάθεια να αποκρύψει γεγονότα κάνουν να φαίνονται «σχεδόν ασήμαντα» όσα έκανε ο Νίξον»,υποστήριξε η Δημοκρατική πρόεδρος της Βουλής των Αντιπροσώπων . Σε κάθε περίπτωση», πρόσθεσε, «αν μη τι άλλο ο Νίξον νοιαζόταν τόσο για τη χώρα και παραιτήθηκε προτού εκκινήσει η διαδικασία παραπομπής του».</p>
    </article>
  </body>
</html>