<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119480-reporteri-bez-granica-osudili-napade-na-televiziju-n1-u-srbiji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T15:30:04+00:00"/>
    <meta property="og:title" content="Reporteri bez granica osudili napade na televiziju N1 u Srbiji"/>
    <meta property="og:description" content="Medjunarodna medijska organizacija Reporteri bez granica (RSF) osudila je danas &quot;učestale napade&quot; na televiziju N1 kao &quot;jedinu veliku nezavisnu televiziju u Srbiji&quot;, ocenjujući da je &quot;mnogo bitnije obratiti pažnju na srpske tabloide koji objavljuju govor mržnje i napadaju novinare&quot;.Kako je za Radio Slobodna Evropa izjavila šefica Kancelarije RSF za Evropsku uniju i Balkan Polin Ades-Mevel, napadi na TV N1 &quot;učestali su poslednjih sedmica&quot;.&quot;Osudjujemo napad na urednika N1 Jugoslava Ćosića, kao i bacanje letaka sa porukama da N1 treba da napusti Srbiju, što je počinjeno od strane maskiranih osoba, dok je na toj televiziji emitovan intervju sa kandidatom za budućeg premijera Kosova Aljbinom Kurtijem. Uz to zabeležene su i pretnje preko društvenih mreža&quot;, navela je Polin Ades-Mevel.Ona je dodala da je pročitala da su predsednik Srbije Aleksandar Vučić i ljudi iz njegovog bliskog okruženja, rekli kako je pogoršanje njegovog zdravstvenog stanja delom &quot;i posledica napada od strane novinara N1&quot;.&quot;Zabrinuta sam što je savetnica…"/>
  </head>
  <body>
    <article>
      <h1>Reporteri bez granica osudili napade na televiziju N1 u Srbiji</h1>
      <address>
        <time datetime="2019-11-18T15:30:04+00:00">18 Nov 2019, 15:30</time>
      </address>
      <p><b>Medjunarodna medijska organizacija Reporteri bez granica (RSF) osudila je danas "učestale napade" na televiziju N1 kao "jedinu veliku nezavisnu televiziju u Srbiji", ocenjujući da je "mnogo bitnije obratiti pažnju na srpske tabloide koji objavljuju govor mržnje i napadaju novinare".</b><br/><br/>Kako je za Radio Slobodna Evropa izjavila šefica Kancelarije RSF za Evropsku uniju i Balkan Polin Ades-Mevel, napadi na TV N1 "učestali su poslednjih sedmica".<br/><br/>"Osudjujemo napad na urednika N1 Jugoslava Ćosića, kao i bacanje letaka sa porukama da N1 treba da napusti Srbiju, što je počinjeno od strane maskiranih osoba, dok je na toj televiziji emitovan intervju sa kandidatom za budućeg premijera Kosova Aljbinom Kurtijem. Uz to zabeležene su i pretnje preko društvenih mreža", navela je Polin Ades-Mevel.<br/><br/>Ona je dodala da je pročitala da su predsednik Srbije Aleksandar Vučić i ljudi iz njegovog bliskog okruženja, rekli kako je pogoršanje njegovog zdravstvenog stanja delom "i posledica napada od strane novinara N1".<br/><br/>"Zabrinuta sam što je savetnica za medije predsednika Srbije Aleksandra Vučića, Suzana Vasiljević tokom vikenda prilikom gostovanja na televiziji Pink, oko deset puta pomenula ime novinara N1 Miodraga Sovilja. To nije dobro za mirno okruženje i dijalog u društvu", ocenila je predstavnica RSF.</p>
    </article>
  </body>
</html>