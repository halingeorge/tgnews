<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cristian-tudor-popescu-despre-refuzul-de-a-participa-la-dezbaterea-cu-presedintele-eu-nu-vreau-sa-ma-numar-printre-jurnalistii-preferati-de-domnul-iohannis.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T15:57:27+00:00"/>
    <meta property="og:title" content="Cristian Tudor Popescu, despre refuzul de a participa la dezbaterea cu președintele: Eu nu vreau să mă număr printre jurnaliștii preferați de domnul Iohannis"/>
    <meta property="og:description" content="Jurnalistul Cristian Tudor Popescu a explicat, într-o intervenție telefonică la Digi24, de ce a refuzat invitația de a participa la dezbaterea cu"/>
  </head>
  <body>
    <article>
      <h1> Cristian Tudor Popescu, despre refuzul de a participa la dezbaterea cu președintele: Eu nu vreau să mă număr printre jurnaliștii preferați de domnul Iohannis </h1>
      <address><time datetime="2019-11-18T15:57:27+00:00">18 Nov 2019, 15:57</time> by <a rel="author">Redacția</a></address>
      <p>Jurnalistul Cristian Tudor Popescu a explicat, într-o intervenție telefonică la Digi24, de ce a refuzat invitația de a participa la dezbaterea cu președintele, precizând că el nu vrea să se numere printre jurnaliștii preferați de Klaus Iohannis, cum nu vrea să se numere printre jurnaliștii preferați de niciun alt politician.</p>
      <p>
        <b>Declarația lui Cristian Tudor Popescu:</b>
      </p>
      <p>„Am fost sunat de Administrația Prezidențială, care mi-a spus, de altfel, că sunt primul sunat și invitat atât în calitate de formator de opinie cât și de reprezentant al Digi24. Am spus doamnei în cauză că eu nu sunt angajat al Digi24, prin urmare nu pot de capul meu să reprezint postul. A insistat doamna: Acestea sunt calitățile în care vă invităm. Am sunat conducerea postului Digi24 și am comunicat: Iată ce vrea Cotroceniul. Conducerea a fost în primă instanță de acord ca eu să reprezint Digi24 deși nu sunt angajat. Eu m-am gândit: nu e normală invitația asta nominală, dar or fi ăștia zgârciți, vor să comaseze postul meu de formator de opinie cu cel de la Digi24. A avut loc a doua convorbire, în care mi s-au lămurit niște lucruri. Acolo am văzut că e vorba de invitații nominale către alți jurnaliști, către toți jurnaliștii invitați și că e un număr foarte restrâns, până în zece. Păi asta arăta ca o recepție exclusivistă a președintelui Iohannis. Și am spus: nu se poate așa ceva, domnul președinte nu are dreptul să facă el selecția jurnaliștilor. Ce înseamnă? Sunt jurnaliștii care îi plac domnului președinte, puțini, care îi plac și care sunt invitați acolo. Eu nu vreau să mă număr printre jurnaliștii preferați de domnul Iohannis, cum nu vreau să mă număr printre jurnaliștii preferați de niciun alt politician. Prefer să fiu detestat de toți. Prin urmare, am comunicat Cotroceniului că nu voi veni la această dezbatere, dar dacă se schimbă datele, mi-am permis să ofer și o sugestie, în sensul că nu la Cotroceni, la PNL în niciun caz, să se desfășoare într-o aulă universitară și așa s-a și făcut. Dacă sunt invitații în alb trimise redacțiilor, așa-i normal, să decidă ele pe cine trimit, nu domnul Iohannis, atunci eu pot să revin asupra hotărârii mele și să particip. De atunci nu am mai primit niciun telefon. Încă o precizare, invitațiile – mi s-a spus – sunt nominale și netransmisibile. Asta-i tot. Am comunicat, de asemenea, hotărârea mea conducerii postului și a fost de acord. Acum, dacă se hotărăște Cotroceniul se mai invite pe altcineva, de pildă pe doamna Manolache de la Digi, asta e o chestiune care nu mă mai privește pe mine, eu v-am spus de ce Digi24 nu figurează deocamdată”.</p>
      <p>Dezbaterea anunțată de președintele Klaus Iohannis pentru ziua de marți, fără Viorica Dăncilă, la care vor participa jurnaliști și politologi, va fi găzduită de Școala Națională de Studii Politice și Administrative, respectiv în Aula Bibliotecii Centrale Universitare “Carol I”, a anunțat SNSPA într-un comunicat.</p>
      <p>Potrivit sursei citate, detaliile dezbaterii din 19 noiembrie vor fi comunicate public imediat după ce acestea vor fi agreate de toate părțile implicate în organizarea acestui eveniment.</p>
      <p>
        <b>Citește și</b>
      </p>
      <p>
        <a href="https://www.g4media.ro/lista-completa-a-jurnalistilor-si-analistilor-care-i-vor-pune-intrebari-lui-klaus-iohannis-la-dezbaterea-de-marti.html">
          <b>Lista completă a jurnaliștilor și analiștilor care-i vor pune întrebări lui Klaus Iohannis la dezbaterea de marți</b>
        </a>
      </p>
      <p>
        <a href="https://www.g4media.ro/rares-bogdan-dezbaterea-lui-iohannis-va-fi-pe-model-american-ne-asteptam-ca-audienta-sa-fie-de-peste-7-milioane-de-cetateni.html">
          <b>Rareș Bogdan: Dezbaterea lui Iohannis va fi pe model american. Ne așteptăm ca audiența să fie de peste 7 milioane de cetățeni</b>
        </a>
      </p>
    </article>
  </body>
</html>