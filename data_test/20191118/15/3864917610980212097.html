<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2820615-na-donbasi-visim-porusen-tisi-okupanti-gatat-iz-minometiv-i-granatometiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T15:43:00+00:00"/>
    <meta property="og:title" content="На Донбасі - вісім порушень “тиші”, окупанти гатять із мінометів і гранатометів"/>
    <meta property="og:description" content="Російські окупаційні війська з початку доби 8 разів порушили режим припинення вогню, втрат у лавах українських військових немає."/>
  </head>
  <body>
    <article>
      <h1>На Донбасі - вісім порушень “тиші”, окупанти гатять із мінометів і гранатометів</h1>
      <h2>Російські окупаційні війська з початку доби 8 разів порушили режим припинення вогню, втрат у лавах українських військових немає.</h2>
      <address>
        <time datetime="2019-11-18T15:43:00+00:00">18 Nov 2019, 15:43</time>
      </address>
      <p>Про це повідомляє <a href="https://www.facebook.com/pressjfo.news/photos/a.364697644022858/715397945619491/?type=3&amp;__xts__%5B0%5D=68.ARA2xQaazs4SJD4WH5Ex6uQzEYsMs23kG1ThB4LPTOJA6A6FcAuEijnPefDGHZLDpH7DOgCJCPwNyMdFTjRd6xKtmo1Z2Qa7dNoqfsK44oiZN1Afu5w_rtCdAXn0ZpZdNv9WrwXp8vJpKQk659IYyEbVN0YpZ8-dXROzfKks0tp-wq17pn52xZk5xmlc8YGcbqeGDfxxvkuwVqY1C-rZrOxoas7AiMjl5OWL-2SSARCEnqgp5iQnuiK4BpQPZZOlMOxPibmLYsmDZCfE_ZywZ6ECDbRwM76RZDNcPtVBeg6mi3jzLJF9pyKAGYwOwNWQk036yGDSjOCp9EXDtgbuFc8&amp;__tn__=-R">штаб операції Об'єднаних сил</a>.</p>
      <p>"Впродовж поточної доби збройні формування Російської Федерації 8 разів порушили режим припинення вогню", - йдеться у вечірньому зведенні.</p>
      <p>Як зазначається, 5 обстрілів українських позицій російські окупаційні війська здійснили у районі відповідальності оперативно-тактичного угруповання "Північ". Зокрема, неподалік Кримського бойовики стріляли з гармат БМП-1, ручних протитанкових гранатометів та великокаліберних кулеметів; неподалік Луганського – зі станкових і ручних протитанкових гранатометів та великокаліберних кулеметів; неподалік Травневого – зі станкових протитанкових, автоматичних гранатометів та стрілецької зброї. Двічі окупанти відкривали вогонь біля Новотошківського, застосовуючи озброєння БМП-1, гранатомети різних систем, великокаліберні кулемети та іншу стрілецьку зброю.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2820331-okupanti-nakrili-minometnim-vognem-pozicii-zsu-pid-novomihajlivkou.html">Окупанти накрили мінометним вогнем позиції ЗСУ під Новомихайлівкою</a>
      </blockquote>
      <p>Крім того, у районі відповідальності оперативно-тактичного угруповання "Схід" зафіксовано 3 обстріли. Зокрема, двічі окупанти відкривали вогонь біля Новомихайлівки – з мінометів калібру 82 мм, гранатометів різних систем, великокаліберних кулеметів та іншої стрілецької зброї. Неподалік Лебединського бойовики стріляли з автоматичних гранатометів і стрілецької зброї.</p>
      <p>"Впродовж поточної доби втрат внаслідок <a href="https://www.ukrinform.ua/tag-obstril">обстрілів</a> серед особового складу Об'єднаних сил не зафіксовано", - поінформували у штабі.</p>
    </article>
  </body>
</html>