<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10270973/ojciec-zastrzelonego-21-latka-apeluje-do-mieszkancow-konina-prosze-skonczcie-z-tym.html"/>
    <meta property="og:site_name" content="Wprost"/>
    <meta property="article:published_time" content="2019-11-18T15:05:00+00:00"/>
    <meta property="og:title" content="Ojciec zastrzelonego 21-latka apeluje do mieszkańców Konina. „Proszę, skończcie z tym”"/>
    <meta property="og:description" content="W czwartek 14 listopada w Koninie policjant na służbie zastrzelił podczas interwencji 21-letniego mężczyznę. W niedzielę 17 listopada grupa mieszkańców miasta obrzuciła miejscowy komisariat kamieniami i butelkami. Jak relacjonuje TVN24, ojciec zabitego poprosił wszystkich o powstrzymanie się od podobnych działań."/>
  </head>
  <body>
    <article>
      <h1>Ojciec zastrzelonego 21-latka apeluje do mieszkańców Konina. „Proszę, skończcie z tym”</h1>
      <address>
        <time datetime="2019-11-18T15:05:00+00:00">18 Nov 2019, 15:05</time>
      </address>
      <p>
        <b>W czwartek 14 listopada w Koninie policjant na służbie zastrzelił podczas interwencji 21-letniego mężczyznę. W niedzielę 17 listopada grupa mieszkańców miasta obrzuciła miejscowy komisariat kamieniami i butelkami. Jak relacjonuje TVN24, ojciec zabitego poprosił wszystkich o powstrzymanie się od podobnych działań.</b>
      </p>
      <p>W czwartek 14 listopada około godziny 10:00 w Koninie w województwie wielkopolskim funkcjonariusze policji chcieli wylegitymować trzech młodych mężczyzn: 21-latka oraz dwóch 15-latków. Najstarszy z nich próbował uciec, a policjant ruszył za nim w pościg. – Mężczyzna pomimo okrzyków „stój, policja” nie reagował i dalej uciekał. Doszło niestety do sytuacji, że policjant musiał użyć broni – przekazał podkom. Marcin Jankowski, rzecznik konińskiej policji. Postrzelony mężczyzna, pomimo reanimacji prowadzonej przez dwóch policjantów, zmarł.</p>
      <p>Andrzej Borowiak, rzecznik wielkopolskiej policji zapewniał, że funkcjonariusz miał powód do użycia broni. – Przy mężczyźnie policjanci znaleźli nożyczki i woreczek foliowy z białym proszkiem – stwierdził policjant. – Jest to na pewno przykra i traumatyczna sytuacja zarówno dla policjanta, jak i dla rodziny postrzelonego mężczyzny – przyznał Mariusz Ciarka, rzecznik Komendanta Głównego Policji.</p>
      <p>Policjant, który zastrzelił 21-latka, przebywa obecnie w szpitalu psychiatrycznym. Do czasu powrotu na służbę nie może spisać notatki, w której musi wytłumaczyć się z użycia broni. Prawnik funkcjonariusza przypomina, że stan zdrowia jego klienta nie pozwala na żadne przesłuchanie. Jego pobyt w tej placówce może potrwać nawet półtora miesiąca.</p>
      <p>Po niedzielnych zamieszkach przed komendą policji, w Koninie zatrzymano siedem osób, w tym aż czterech nieletnich. 17 listopada grupa mieszkańców miasta przez kilkadziesiąt minut wznosiła przed budynkiem policji wulgarne hasła i co jakiś czas ścierała się z funkcjonariuszami, którzy zmuszeni byli użyć gazu i oddać salwę ostrzegawczą. W zdarzeniu rannych zostało trzech funkcjonariuszy, w tym jeden od uderzenia kastetem.</p>
      <p>O spokój zaapelował ojciec zastrzelonego 21-latka. – Chciałbym prosić wszystkich w imieniu swoim i syna, żebyście nic nie robili, żebyście uszanowali śmierć mojego syna. To, co robicie, naprawdę przeszkadza i dla dobra syna proszę: skończcie z tym – wzywał.</p>
      <related>
        <h4>Czytaj także:</h4>
        <a href="https://auto.wprost.pl/aktualnosci/10270834/spychal-z-drogi-radiowoz-bo-tak-bylo-na-amerykanskich-filmach.html"/>
      </related>
      <footer>Źródło: <a href="http://www.tvn24.pl/">TVN24</a></footer>
    </article>
  </body>
</html>