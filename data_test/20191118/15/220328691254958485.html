<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/15-g-ot-prvata-transplantatsiya-na-cheren-drob-u-nas-407055.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T15:14:52+00:00"/>
    <meta property="og:title" content="15 г. от първата трансплантация на черен дроб у нас"/>
    <meta property="og:description" content="Екипът на УБ „Лозенец“ има извършени до момента 237 трансплантации на черен дроб, бъбрек, сърце и бял дроб"/>
  </head>
  <body>
    <article>
      <h1>15 г. от първата трансплантация на черен дроб у нас</h1>
      <address><time datetime="2019-11-18T15:14:52+00:00">18 Nov 2019, 15:14</time> by <a rel="author">Стандарт</a></address>
      <p>
        <b>Университетска болница „Лозенец“ отбелязва 15 години от първата чернодробна трансплантация в България</b>
      </p>
      <p>На 18 ноември 2019 г. се навършват 15 години от първата трансплантация на черен дроб в България. Малката Памела Пекова е първият пациент у нас с присаден черен дроб. Това се случва през ноември 2004 г., когато тя е едва на 7 месеца. Неин донор става баща ѝ Пенко Пеков. Памела е с вродена липса на жлъчни пътища и за нея операцията е животоспасяваща. Тя се превръща и в символ на прогреса на българската медицина. Трансплантацията е извършена от проф. д-р Любомир Спасов и екипа на УБ „Лозенец“ с участието на проф. Масимо Малаго.</p>
      <p>За да отбележи годишнината от тази знакова операция за историята на медицината у нас, екипът на УБ „Лозенец“ реши да запознае Памела с Мартин, първият българин с белодробна трансплантация, извършена у нас. Това се случва на 26 октомври 2019 г., като операцията отново е направена от проф. д-р Любомир Спасов и екипа на УБ „Лозенец“ с участието на д-р Игор Тодораке.</p>
      <p>Към днешна дата екипът на УБ „Лозенец“ има извършени 237 трансплантации на черен дроб, бъбрек, сърце и бял дроб.</p>
      <p>За УБ „Лозенец“</p>
      <p>Болница „Лозенец“ е университетско национално многопрофилно лечебно заведение. Болницата извършва диагностика, лечение и рехабилитация на болни, наблюдение на бременни жени и оказване на родилна помощ, наблюдение на хронично болни и застрашени от заболяване лица; профилактика на болести и ранно откриване на заболявания; мерки за укрепване и опазване на здравето; трансплантация на органи, тъкани и клетки. УБ „Лозенец“ извършва уникални за страната диагностично-лечебни дейности и научноизследователска работа по прилагането на съвременни медицински технологии.</p>
      <p>Болницата извършва и обучение на студенти и следдипломно обучение на медицински специалисти. Здравното заведение осъществява научноизследователска и научно-приложна дейност в областта на медицинската наука и практика и изпълнява задачи по разработването и провеждането на националната здравна политика.</p>
      <p>Повече информация може да откриете на: www.lozenetz-hospital.bg</p>
    </article>
  </body>
</html>