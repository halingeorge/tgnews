<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717839/%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D9%86%D8%AC%D8%A7%D8%AA-%D8%A7%D9%81%D8%B1%D8%A7%D8%AF-%DA%AF%D8%B1%D9%81%D8%AA%D8%A7%D8%B1-%D8%AF%D8%B1-%D8%A8%D8%B1%D9%81-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:43:29+00:00"/>
    <meta property="og:title" content="تلاش برای نجات افراد گرفتار در برف ادامه دارد"/>
    <meta property="og:description" content="ایسنا/مازندران مدیر کل مدیریت بحران مازندران گفت: در نواحی کوهستانی استان شاهد بارش برف بودیم به‌صورتی‌که در سوادکوه، چهاردانگه و ۴ روستای آلاشت از جمله لاکوم، لرزنه،گردنه‌سر و سرین برف مسیرهای ارتباطی را تحت تاثیر قرار داد و عده‌ای از افراد که برای تفریح به نقاط برف‌گیر رفته بودند، گیر افتاده که هلیکوپتر امداد برای نجات افراد به مناطق اعزام شد."/>
  </head>
  <body>
    <article>
      <h1>تلاش برای نجات افراد گرفتار در برف ادامه دارد</h1>
      <address><time datetime="2019-11-18T15:43:29+00:00">18 Nov 2019, 15:43</time> by <a rel="author">بهناز مقدس</a></address>
      <p>ایسنا/مازندران مدیر کل مدیریت بحران مازندران گفت: در نواحی کوهستانی استان شاهد بارش برف بودیم به‌صورتی‌که در سوادکوه، چهاردانگه و ۴ روستای آلاشت از جمله لاکوم، لرزنه،گردنه‌سر و سرین برف مسیرهای ارتباطی را تحت تاثیر قرار داد و عده‌ای از افراد که برای تفریح به نقاط برف‌گیر رفته بودند، گیر افتاده که هلیکوپتر امداد برای نجات افراد به مناطق اعزام شد.</p>
      <p><b>علی اصغر احمدی در گفت‌وگو با ایسنا</b> در مورد وضعیت فعلی استان طی بارش برف و باران و مشکلات پیش آمده اظهار کرد: بیشترین میزان بارش در رودخانه تلار افزایش حجم آب را در بر داشت بنابراین در شهرها و روستاهای مسیر رودخانه ادوات و تجهیزات مستقر شده است.</p>
      <p>وی تصریح کرد: در کیاکلا و گرجی‌خیل سیمرغ ۳ دستگاه بیل مکانیکی و ۴ دستگاه کمپرسی در مکان‌های حادثه خیز مستقر شد و پیش از آن‌که آب به سیمرغ برسد، اقدامات لازم انجام شده و خوشبختانه آب به شهر نفوذ نکرد.</p>
      <p>مدیر کل مدیریت بحران مازندران خاطرنشان کرد: در بابلسر نیز ۲ دستگاه بیل مکانیکی  به همراه نیروهای امدادی مستقر بودند و تنها آب به حیاط ۳ واحد مسکونی نفوذ کرد که اقدامات امدادی انجام شد.</p>
      <p>احمدی گفت: در محمود آباد نیز ۵ روستا دچار آبگرفتگی حیاط منازل  شدند و همچنین برخی اراضی کشاورزی نیز دچار آبگرفتگی شده است.</p>
      <p>وی افزود: در روستای اسپوکلا و نجارکلا نیز ۷ نفر در برف گرفتار شدند و از آنجایی که ارتفاع برف به ۱ و نیم متر می‌رسد، ادوات در حال بازگشایی مسیر برای امداد رسانی هستند و در این میان از سپاه نیز کمک گرفته شد.<br/>مدیر کل مدیریت بحران مازندران ادامه داد: در مسیرهای صعب العبور  برای ۳۰ نفر  گیر افتاده در برف آذوقه از طریق افراد کوهستان پیما به میزان ۵ روز ارسال شد. </p>
      <p>احمدی تصریح کرد: در بالادست آلاشت نیز به دلیل افزایش حجم برف برای امداد رسانی و نجات افراد با دستگاه بولدوزر مدت زمان ۴ روزه‌ای برای بازگشایی نیاز دارد که همزمان با بازگشایی از ادوات دیگری برای رسیدن به افراد گرفتار در برف استفاده شده است و همچنین از شرکت خطوط نفت نیز کمک گرفتیم تا نجات افراد سریعتر محقق شود.</p>
      <p> وی اظهار کرد: در روستای مهدی‌خیل به دلیل اینکه امکان رفتن با ادوات وجود ندارد درخواست هلیکوپتر شد و در صورت مساعد بودن شرایط جوی برای پرواز این مهم نیز انجام خواهد شد.</p>
      <p>مدیر کل مدیریت بحران مازندران یادآور شد: احتمال استقرار سامانه بارشی تا پایان هفته در استان وجود دارد، از این رو به تمامی واحدهای مجموعه مدیریت بحران اعم از دهیاری‌ها، شهرداری‌ها و فرمانداری‌ها دستور آماده باش داده شد تا دو وظیفه مهم شناسایی نقاط حادثه خیز و رفع مشکلات این نقاط در دستور کار خود قرار دهند و با بیل مکانیکی و اقدامات کوتاه مدت امکان هدایت آب و جلوگیری از نفوذ آن به شهر و روستاها محقق شود.</p>
      <p>احمدی در توصیه به مردم تاکید کرد: به دلیل شرایط جوی نامناسب و امکان بارش باران و برف مجدد در ارتفاعات تا اطلاع ثانوی از رفتن به نقاط کوهستانی به شدت پرهیز کنند.</p>
      <p>انتهای پیام<br/> </p>
    </article>
  </body>
</html>