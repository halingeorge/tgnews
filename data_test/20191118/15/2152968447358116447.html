<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/18/borisov-obeshta-shte-harchim-oshte-za-modernizaciia-na-armiiata.430017"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T15:00:00+00:00"/>
    <meta property="og:title" content="Борисов обеща: Ще харчим още за модернизация на армията"/>
    <meta property="og:description" content="Разходите за отбрана вече удариха 3,1% от БВП | Dnes.bg"/>
  </head>
  <body>
    <article>
      <h1>Борисов обеща: Ще харчим още за модернизация на армията</h1>
      <h2>Разходите за отбрана вече удариха 3,1% от БВП</h2>
      <address><time datetime="2019-11-18T15:00:00+00:00">18 Nov 2019, 15:00</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>От началото на 2018 г. България успешно прилага националния План за нарастване на отбранителните разходи до 2024 г.</p>
      <p>"С авансовото плащане на 8 броя самолети F-16V Block 70 тази цел вече е постигната и в края на настоящата 2019-а година разходите се очаква да достигнат 3,1% от БВП", е казал в телефонен разговор премиерът Бойко Борисов на генералния секретар на НАТО Йенс Столтенберг, цитиран от правителствената пресслужба.<br/>Двамата разговаряха в навечерието на Срещата на върха между държавните и правителствени ръководители на страните членки от НАТО, която ще се проведе на 3 и 4 декември 2019 г. в Лондон.</p>
      <p>Борисов е допълнил, че целите на страната ни са фокусирани в три основни области – повишаване на разходите за отбрана, модернизация и превъоръжаване, и преодоляване на дефицита на личен състав във Въоръжените сили.</p>
      <p>По приоритетите се работи активно и в следващите години ще продължи реализацията на ключовите проекти по модернизацията  - придобиването на нови бойни самолети, кораби и бойни машини.</p>
      <p>"Високо оценявам ролята на Алианса за защита на сигурността, свободата и демократичните ни ценности. За нас – националната сигурност и отбрана на България са гарантирани само в рамките на колективната отбрана на НАТО", е изтъкнал премиерът пред Столтенберг.</p>
      <p>Борисов е посочил още, че отчитайки днешните рискове и предизвикателства пред международната среда за сигурност, страната ни разглежда единството на Европа и Северна Америка като по-важно от всякога.</p>
      <p>"За България трансатлантическата връзка е в основата на нашата колективна отбрана", е акцентирал Бойко Борисов.</p>
      <p>Той е дал висока оценка на темите, които ще бъдат във фокуса на Срещата на върха на НАТО в Лондон, касаещи всички ключови елементи от архитектурата на сигурността в Евроатлантическия регион.</p>
      <p>"Вярвам, че решенията на висшия форум ще доведат до по-нататъшно укрепване както на възможностите за възпиране и отбрана, така и на трансатлантическата връзка между Европа и Северна Америка", е заявил премиерът пред генералния секретар на НАТО.</p>
      <p>"България ще продължи да оказва подкрепа на усилията на Алианса към постигане на световен мир и сигурност. Разглеждаме участието си в мисии и операции на НАТО като основен приоритет и възнамеряваме да запазим ангажимента и приноса си към тях", е казал още Борисов в телефонния си разговор със Столтенберг.</p>
      <p>Премиерът специално е обърнал внимание върху ролята на съвместните военни учения, които допринасят за подобряването на оперативната съвместимост на българските въоръжени сили с тази на други държави членки на НАТО.</p>
      <p>Борисов и Столтенберг са обсъдили още укрепването на сътрудничеството между НАТО и ЕС, тъй като именно Алиансът е фундаментът на колективната отбрана в Европа.</p>
      <p>Министър-председателят и генералният секретар на Алианса са били категорични, че заедно трябва да защитаваме нашите споделени ценности и принципи – свобода, човешки права, демокрация, върховенство на закона, което ни прави силни и способни.</p>
      <p>Столтенберг бе на посещение у нас само преди няколко месеца – през пролетта т.г. по покана на премиера Борисов, която бе отправена към генералния секретар на НАТО по време на Общото събрание на ООН в Ню Йорк <br/>през 2018-а на приема на американския президент Доналд Тръмп.</p>
      <related>
        <h4>Още по темата</h4>
        <a href="https://www.dnes.bg/politika/2019/08/05/preovyryjavaneto-na-armiiata-ne-moje-da-stane-s-8-samoleta.418690"/>
        <a href="https://www.dnes.bg/politika/2019/07/31/borisov-samo-u-nas-se-govoriat-gluposti-za-f-16.418120"/>
        <a href="https://www.dnes.bg/politika/2019/07/31/pozdravi-za-boiko-borisov-ot-sasht-za-pokupkata-na-f-16.418101"/>
      </related>
    </article>
  </body>
</html>