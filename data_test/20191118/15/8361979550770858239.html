<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/vadim-pristayko-normandska-zustrich-novini-ukrajini-50054230.html"/>
    <meta property="og:site_name" content="НВ"/>
    <meta property="article:published_time" content="2019-11-18T15:51:00+00:00"/>
    <meta property="og:title" content="Ми не можемо чекати, що РФ розвалиться. Пристайко — про мету нормандської зустрічі та вибори в ОРДЛО"/>
    <meta property="og:description" content="Голова МЗС України Вадим Пристайко не вірить у миттєве скасування проекту «Новоросія» та очікує від Центрвиборчкому рекомендацій щодо проведення виборів в ОРДЛО."/>
  </head>
  <body>
    <article>
      <h1>Ми не можемо чекати, що РФ розвалиться. Пристайко — про мету нормандської зустрічі та вибори в ОРДЛО</h1>
      <h2>Голова МЗС України Вадим Пристайко не вірить у миттєве скасування проекту «Новоросія» та очікує від Центрвиборчкому рекомендацій щодо проведення виборів в ОРДЛО.</h2>
      <address>
        <time datetime="2019-11-18T15:51:00+00:00">18 Nov 2019, 15:51</time>
      </address>
      <p>Про це він заявив в інтерв'ю <a href="https://www.rbc.ua/ukr/news/vadim-pristayko-normandskom-formate-igraem-1573986829.html">РБК-Україна</a>. Ми зібрали головні заяви Пристайка з цього інтерв'ю.</p>
      <p><b>Про розведення в</b><b>ійськ</b> <b>у Золотому і Петрівському. </b>Ці три точки були позначені як передумови для зустрічі у нормандському форматі. Але це ніяким чином не впливає на стратегічне розташування сил.</p>
      <p>Це «тестові» квадрати в аспекті безпеки, визначені ще у 2016 році. Ми хочемо довести всім, що можна повернутися до виконання мінських угод, що це не кінець історії. Ось як розводити 400 наступних кілометрів — тут складно.</p>
      <p><b>Про нові можливі угоди після нормандської зустрічі. </b>Давайте контролювати очікування і не ставити занадто амбітні завдання. Ми виписали комюніке, всі чотири сторони на нього погодилися, це робочий документ, який зовнішньополітичні радники голів держав пропонують своїм лідерам.</p>
      <p>Якщо у ході розмови лідерів буде досягнутий прорив, то оперативно буде підготовлений новий документ. Наприклад, всі чотири лідери прийдуть до того, що треба закінчувати з війною і є три-чотири кроки, які треба зробити. Це ідеальний сценарій, але зараз наші очікування засновані на мінімально можливому варіанті.</p>
      <p>На сьогоднішній момент альтернативи мінським угодам не готуються. Але ніхто не може заборонити лідерам визнати, що за п’ять років мінські угоди не продемонстрували своєї живучості, не принесли мир в Україну, тому їх треба адаптувати.</p>
      <p><b>Про подальші кроки після зустрічі. </b>Ми даємо новий поштовх мінській групі. Усім чотирьом її підгрупам — з безпеки, політичній, економічній і гуманітарній — буде дано напрямки, за якими вони за певний розумний період роботи повинні будуть показати результат. Наприклад, з передачі кордону під контроль України, обміну всіх на всіх. Тоді можна буде підбивати підсумки наступного етапу.</p>
      <p><b>Про закон щодо особливого статусу Донбасу.</b> Приймати цей закон буде парламент — з професіоналами з урядів, переговорних команд. Щоб ми не написали закон, який не буде сприйнятий ніким.</p>
      <p>У мінських домовленостях є пункт про те, що всі модальності повинні бути узгоджені з тією стороною, ОРДЛО. Єдиний шлях — тристороння контактна група. Тобто важлива взаємодія між парламентом і переговорною групою.</p>
      <p>За великим рахунком, було б добре, щоб ці тексти були напрацьовані станом на зараз, щоб ми приїхали [на нормандську зустріч] з готовими документами. Але я не бачу, щоб була створена група в парламенті, яка б взяла на себе цю ініціативу. Точно так само не обговорюється закон про амністію, яка теж вказана у мінських угодах.</p>
      <p><b>Про позицію Парижа та Берліна щодо Москви.</b> Коли ми говоримо про «3 на 1» [Франція та Німеччина проти РФ], ми видаємо бажане за дійсне. За весь цей час ми не чули від німців і французів, що вони грають у нашій команді проти Росії. Це неефективний шлях ведення переговорів, і офіційні сторони ніколи таке не підтверджували.</p>
      <p>Це не означає «зради». Німці і французи для того і сидять за столом, щоб збалансувати ці переговори. Ми не хочемо удвох з Росією сідати за один стіл і домовлятися, тому що вони агресори, і, очевидно, вони виступають з позиції сили, тому що вони окупували наші землі, а не ми їх. Саме тому і підключаються партнери.</p>
      <p><b>Про Північний потік-2. </b>Українцям треба подорослішати і бачити світ трохи більше багатошаровим і складним. Як мінімум наївно вірити, що нації не мають своїх власних інтересів і всі стоять у черзі, щоб допомогти Україні.</p>
      <p>Німеччина відкрито говорила багато разів: це наш економічний проект, який ми хочемо довести до кінця. Наша позиція діаметрально протилежна. Вони це розуміють. Наше завдання — знайти певний компроміс.</p>
      <p>Меркель неодноразово говорила, що передумова завершення будівництва Північного потоку-2 — це гарантування визначеного обсягу прокачування через українські трубопроводи. Це компроміс, навколо якого ми зараз працюємо.</p>
      <p><b>Про проблему ліквідації «Л/ДНР» та їхні «державницькі» заяви. </b>З точки зору РФ, це гра на підвищення ставок. З точки зору тих, хто там займає якісь свої придумані позиції «президентів» — це просто персональний пошук свого місця на цій планеті.</p>
      <p>Вони не скажуть, що вони відступають і збирають речі - ми на це й не розраховуємо. Але на тлі цього інформаційного шуму ми рухаємося туди, куди планували. Всі розуміють, що є мета все ж таки провести вибори в ОРДЛО і законно обрати нове керівництво. І ясно, що з моменту обрання нового керівництва старе повинно зникнути.</p>
      <p><b>Про дату проведення виборів в ОРДЛО</b>. Чим довше ми будемо обговорювати у теорії, а не шукати шляхи, як порахувати людей, які там залишилися, або як забезпечити голосування переміщених осіб та інші питання, тим довше виборів не буде.</p>
      <p>У нас є Центрвиборчком. І ці люди замість того, щоб у десятий раз розповідати нам, чому це неможливо, повинні сказати: ось це можна зробити, це складніше, це — не можна. Щоб, врешті-решт, ми вийшли на чесні і прозорі вибори, максимально можливі у цій ситуації.</p>
      <p>Далі ОБСЄ говорить: вибори відповідають або не відповідають очікуванням людей, які проголосували. Хотілося б, щоб участь у них брали всі, у тому числі переміщені особи. Можливо, для них потрібно застосувати електронне або дистанційне голосування. <a href="https://nv.ua/ukr/ukraine/politics/vibori-v-ordlo-pristayko-zrobiv-zayavu-50054097.html">Ніякої «зради» не заплановано</a>.</p>
      <p><b>Про <a href="https://nv.ua/ukr/ukraine/politics/minski-ugodi-chi-ye-alternativa-zayava-pristayka-50054080.html">відмову від «мінських угод» та «план Б»</a>. </b>У нас є папка з варіантом номер два, на випадок якщо варіант номер один не працює. У ній написано, що якщо мінський процес не реалізується, треба мати інший напрям дій.</p>
      <p>Я вже багато разів говорив, що це може бути операція з підтримання миру. Мінським процесом вона взагалі не передбачена.</p>
      <p>Якщо цей варіант не спрацьовує, наприклад, Росія блокує рішення Радбезу ООН і місія не з’являється, тоді, очевидно, дипломатична система дістає третій варіант. І у нас в запасі є ще кілька варіантів, які змальовувалися вже президенту у загальних рисах.</p>
      <p><b>Про антиросійські санції. </b>Ми вважаємо, що санкції важливі як елемент примушення Росії до діалогу. Вони нам потрібні, поки Росія не виконає все, що обіцяла.</p>
      <p>Однак ми не настільки наївні, щоб думати, що Путін завтра підрахує бюджет, що санкції відбирають стільки-то грошей, і одним рішенням закриє «проект «Новоросія».</p>
      <p><b>Про міжнародний досвід «розділених» країн.</b> Є й такий підхід: давайте зробимо Україну максимально розвиненою, люди нас полюблять і перейдуть на наш бік. Але ми бачимо приклад Північної і Південної Кореї, де так не відбулося. Інші люди кажуть, що треба діяти як Німеччина: дочекатися моменту, стати сильніше і тоді провести вибори, і все буде добре. Німеччина не просто дочекалася якогось певного моменту. На їх щастя розвалився Радянський союз. Це могло статися, а могло не статися.</p>
      <p>Ми не можемо планувати свою діяльність на основі того, що зараз розвалиться Росія.</p>
      <p><a href="https://nv.ua/ukr/world/geopolitics/pristayko-pro-rozval-rosiji-stvorit-shche-bilshe-problem-ukrajini-novini-ukrajini-50054129.html">Нам би не хотілося, щоб це сталося біля наших кордонів</a>, щоб така велика країна розбіглася в різні боки, створюючи нам ще більше проблем.</p>
    </article>
  </body>
</html>