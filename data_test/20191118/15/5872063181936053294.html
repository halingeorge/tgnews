<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/psuhologia/1560673/pos-spataloun-ti-sudaxi-tous-oi-ilikiomenoi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T15:30:45+00:00"/>
    <meta property="og:title" content="Πως σπαταλούν τη σύνταξή τους οι ηλικιωμένοι;"/>
    <meta property="og:description" content="Υπάρχουν συγκεκριμένα χαρακτηριστικά προσωπικότητας συνδέονται με τον τρόπο με τον οποίο οι ηλικιωμένοι σπαταλούν τη σύνταξή τους"/>
  </head>
  <body>
    <article>
      <h1>Πως σπαταλούν τη σύνταξή τους οι ηλικιωμένοι;</h1>
      <address>
        <time datetime="2019-11-18T15:30:45+00:00">18 Nov 2019, 15:30</time>
      </address>
      <p>
        <b>Υπάρχουν συγκεκριμένα χαρακτηριστικά προσωπικότητας συνδέονται με τον τρόπο με τον οποίο οι ηλικιωμένοι σπαταλούν τη σύνταξή τους</b>
      </p>
      <p>Με συγκεκριμένα χαρακτηριστικά της προσωπικότητας των ανθρώπων συνδέεται το πώς… θα ξοδέψουν τη σύνταξή τους.</p>
      <p>Το παραπάνω αναφέρει νέα έρευνα που δημοσιεύτηκε από την Αμερικανική Ψυχολογική Ένωση και υποστηρίζει ότι οι άνθρωποι που είναι πιο νευρικοί και αρνητικοί μπορεί να ξοδεύουν τη σύνταξή τους γρηγορότερα συγκριτικά με αυτούς που είναι πιο εξωστρεφείς και αισιόδοξοι.</p>
      <p>Η επικεφαλής της έρευνας, Σάρα Ασεμπέντο, ανέλυσε ψυχολογικά χαρακτηριστικά και χαρακτηριστικά προσωπικότητας σε πάνω από 3.600 άτομα, στις ΗΠΑ, με ηλικία 50 ετών και πάνω (η μέση ηλικία ήταν τα 70 έτη) το 2012 και το 2014.</p>
      <p>Οι συμμετέχοντες συμπλήρωσαν ερωτηματολόγια για τη μέτρηση αυτού που ψυχολόγοι ονομάζουν πέντε χαρακτηριστικά της προσωπικότητας (μοντέλο των πέντε παραγόντων - Big Five): δεκτικότητα στην εμπειρία (σε αυτή την κλίμακα σκοράρουν ψηλά αυτοί που είναι δημιουργικοί, εφευρετικοί περιπετειώδεις και περίεργοι), ευσυνειδησία (η οποία χαρακτηρίζει αυτούς που είναι πολύ προσεκτικοί, οργανωτικοί, εργάζονται σκληρά και είναι επιμελείς) , αισιοδοξία, συγκαταβατικότητα (χαρακτηρίζει κυρίως ανθρώπους συμπονετικούς, φροντιστικούς, θερμούς, βοηθητικούς), νευρωτισμός (κλίμακα στην οποία σκοράρουν υψηλά άτομα ιδιαίτερα ανήσυχα, νευρικά, κυκλοθυμικά και όχι ήρεμα). Στη συνέχεια οι ερευνητές ανέλυσαν δεδομένα σχετικά με το κατά πόσο οι συμμετέχοντες θεωρούσαν ότι είχαν έλεγχο της οικονομικής τους κατάστασης και κατά πόσο αισθάνθηκαν θετικά ή αρνητικά συναισθήματα τις τελευταίες 30 ημέρες.</p>
      <p>"Βρήκαμε ότι αυτοί που είχαν υψηλότερη ευσυνειδησία, εξωστρέφεια, θετικά συναισθήματα και αισθήματα ελέγχου των οικονομικών τους τραβούσαν λιγότερα χρήματα από τους λογαριασμούς τους συγκριτικά με αυτούς που σκόραραν υψηλότερα σε χαρακτηριστικά όπως δεκτικότητα στην εμπειρία, συγκαταβατικότητα, νευρωτισμός και αρνητικά συναισθήματα", δήλωσε η Ασεμπέντο.</p>
      <p>Τα ευρήματα δείχνουν, κατά την ερευνήτρια, ότι οι επαγγελματίες που ασχολούνται με τα οικονομικά θα πρέπει να λαμβάνουν υπόψη τα χαρακτηριστικά προσωπικότητας των πελατών τους για τη δημιουργία στρατηγικών διαχείρισης της σύνταξής τους αντί να επικεντρώνονται στην οικονομική τους κατάσταση.</p>
      <p>Η Ασεμπέντο προειδοποίησε ότι το υψηλότερο ποσοστό αναλήψεων δεν είναι απαραίτητα κάτι κακό ούτε το χαμηλότερο κάτι απαραίτητα καλό.</p>
      <p>Η ίδια καταλήγει ότι το υψηλό ποσοστό αναλήψεων είναι αρνητικό αν θέτει σε κίνδυνο το άτομο να ξεμείνει από χρήματα, μπορεί όμως να είναι θετικό, αν δεν υπάρχει αυτός ο κίνδυνος καθώς επιτρέπει στο άτομο να ζει μια άνετη ζωή και αντίστοιχα το χαμηλό ποσό αναλήψεων είναι καλό στην περίπτωση που προστατεύει το άτομο από το να μείνει χωρίς χρήματα, αλλά αν αυτός ο κίνδυνος δεν υπάρχει και η συμπεριφορά αυτή είναι μια συνήθεια - εμμονή αποταμίευσης μπορεί να θεωρηθεί αρνητική καθώς θέτει στο άτομο αναίτιους περιορισμούς.</p>
      <p>Πηγή: ΑΠΕ - ΜΠΕ</p>
    </article>
  </body>
</html>