<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103178/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T15:23:13+00:00"/>
    <meta property="og:title" content="У Тбілісі під час сутичок поліція затримала 18 осіб, є постраждалі"/>
    <meta property="og:description" content="Грузинська поліція затримала 18 осіб під час зіткнень з учасниками акції протесту біля будівлі парламенту в Тбілісі."/>
  </head>
  <body>
    <article>
      <h1>У Тбілісі під час сутичок поліція затримала 18 осіб, є постраждалі</h1>
      <address>
        <time datetime="2019-11-18T15:23:13+00:00">18 Nov 2019, 15:23</time>
      </address>
      <p>Грузинська поліція затримала 18 осіб під час зіткнень з учасниками акції протесту біля будівлі парламенту в Тбілісі.</p>
      <p>Про це повідомляє "Європейська правда" з посиланням на дані телеканалу <a href="http://rustavi2.ge/">"Руставі 2</a>".</p>
      <p>Демонстрантів затримували "за непослух співробітникам правоохоронних органів і хуліганство".</p>
      <p>У Міністерстві внутрішніх справ Грузії також заявили, що "в результаті вжитих поліцією заходів, вхід до законодавчого органу був очищений від штучно створених бар'єрів, всі входи до парламенту були розблоковані, і законодавчий орган може продовжувати безперебійно працювати".</p>
      <p>Під час зіткнень декілька демонстрантів отримали травми, їх госпіталізували. Точну кількість постраждалих поки не називають.</p>
      <p>Лідери опозиції вже заявили, що мають намір продовжувати протест і знову спробують заблокувати будівлю парламенту.</p>
      <p>Нагадаємо, головні вимоги учасників протесту, який почався минулого тижня, - це проведення позачергових парламентських виборів за пропорційною системою, а також відставка уряду і зміна нинішнього складу ЦВК.</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися </a></b>протести після того, як депутати провалили голосування з реформи виборчої системи, яку пообіцяла провести влада.</p>
      <related>
        <a href="https://www.eurointegration.com.ua/news/2019/11/18/7103172/"/>
      </related>
    </article>
  </body>
</html>