<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717837/%D8%AA%D9%84%D8%A7%D8%B4-%D9%85%D8%B3%D8%A6%D9%88%D9%84%D8%A7%D9%86-%D8%A8%D8%B1%D8%A7%DB%8C-%D8%B1%D9%81%D8%B9-%D9%86%DA%AF%D8%B1%D8%A7%D9%86%DB%8C-%D9%85%D8%B1%D8%AF%D9%85-%D8%A7%D8%B2-%D8%A2%D8%B3%DB%8C%D8%A8-%D8%B1%D8%B3%D8%A7%D9%86-%D8%A8%D9%88%D8%AF%D9%86-%D9%BE%D8%A7%D8%B1%D8%A7%D8%B2%DB%8C%D8%AA-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:39:03+00:00"/>
    <meta property="og:title" content="تلاش مسئولان برای رفع نگرانی مردم از آسیب‌رسان بودن پارازیت‌ها و فرکانس‌های ماهواره‌ای"/>
    <meta property="og:description" content="نایب رئیس کمیسیون بهداشت و درمان مجلس گفت که طبق بررسی‌های به عمل آمده، هیچ گزارش قطعی درباره وجود اثرات مضر و آسیب‌رسان پارازیت‌ها و فرکانس‌های ماهواره‌ای وجود ندارد؛ لذا مردم نباید نگران باشند."/>
  </head>
  <body>
    <article>
      <h1>تلاش مسئولان برای رفع نگرانی مردم از آسیب‌رسان بودن پارازیت‌ها و فرکانس‌های ماهواره‌ای</h1>
      <address><time datetime="2019-11-18T15:39:03+00:00">18 Nov 2019, 15:39</time> by <a rel="author">منیرسادات سیدرضا</a></address>
      <p>نایب رئیس کمیسیون بهداشت و درمان مجلس گفت که طبق بررسی‌های به عمل آمده، هیچ گزارش قطعی درباره وجود اثرات مضر و آسیب‌رسان پارازیت‌ها و فرکانس‌های ماهواره‌ای وجود ندارد؛ لذا مردم نباید نگران باشند.</p>
      <p>محمدحسین قربانی در گفت‌وگو با ایسنا در توضیح جلسه امروز کمیسیون بهداشت و درمان مجلس گفت: این جلسه با حضور مدیر شبکه سلامت و رئیس شورای سیاست‌گذاری سلامت سازمان صداوسیما برگزار شد که گزارشی از برنامه‌های خود را ارائه دادند.</p>
      <p>وی گفت که در این جلسه تاکید شد باید مسائل بهداشت و درمان به صورت شفاف در صداوسیما مطرح شود.</p>
      <p>نایب رئیس کمیسیون بهداشت و درمان مجلس گفت که در این جلسه آثار پارازیت و امواج ماهواره‌ای بر سلامت مردم با حضور وزیر ارتباطات و مسئولان وزارت بهداشت، سازمان محیط زیست، سازمان انرژی اتمی و مرکز پژوهش‌های مجلس مورد بحث و بررسی قرار گرفت. طبق گزارشات ارائه شده تا امروز هیچ گزارش قطعی درباره اینکه فرکانس‌ها باعث سرطان، ناباروری و بارداری خارج از رحم می‌شود، وجود ندارد.</p>
      <p>به گفته وی، در این جلسه مقرر شد گزارشی با محوریت دولت و دستگاه‌های ذی‌ربط با همکاری تعدادی از دانشگاه‌های معتبر دنیا تهیه شود تا با ارائه گزارشی شفاف به مردم دغدغه و نگرانی آنها از آسیب‌رسان بودن فرکانس‌ها رفع شود.</p>
      <p>انتهای پیام</p>
    </article>
  </body>
</html>