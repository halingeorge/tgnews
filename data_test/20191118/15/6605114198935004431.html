<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/tuntetok-zartak-le-a-gruz-parlament-epuletet-2039115/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T15:16:00+00:00"/>
    <meta property="og:title" content="Tüntetők zárták le a grúz parlament épületét"/>
    <meta property="og:description" content="Nem ülésezhet a törvényhozás."/>
  </head>
  <body>
    <article>
      <h6 class="kicker">POLITIKAI VÁLSÁG</h6>
      <h1>Tüntetők zárták le a grúz parlament épületét</h1>
      <address>
        <time datetime="2019-11-18T15:16:00+00:00">18 Nov 2019, 15:16</time>
      </address>
      <h4>Nem tudta megkezdeni a grúz parlament hétfőn a munkáját, mivel tüntetők zárták le az épület bejáratait, és követelik, hogy tartsanak előrehozott választást az országban pártlistás (arányos) képviseleti rendszerben.</h4>
      <p>Az ellenzék még vasárnap este sátrakat vert a törvényhozás három bejárata előtt, hordókban tüzet gyújtott, homokos és szemetes zsákokkal torlaszolta el a kapukat, leláncolta és lelakatolta őket. A tüntetők fogadkoztak, hogy csak akkor teszik szabaddá a bejáratokat, ha a parlament vitát kezd a pártlistás előrehozott választás megrendezésének lehetőségéről és átmeneti kormány megalakításáról. A tüntetők csupán a törvényhozás dolgozóit és a kiszolgáló személyzetet engedik be, a képviselőket nem.</p>
      <p>Mindeddig általános volt a politikai erők között a megállapodás, hogy 2024-től az ország áttér a jelenlegi vegyes képviseleti rendszerről a pártlistásra, és ennek érdekében megváltoztatják a választás rendjéről szóló alkotmányos törvényt. Ellenzéki tüntetők azonban nyár óta követelték, hogy ez a rendszer legyen már érvényes jövő ősszel is. A Grúz Álom kormánypárt előzetesen belement ebbe, a törvénymódosítás csütörtöki vitája közben azonban több képviselője nem ennek megfelelően szavazott, feltehetően tartva attól, hogy már 2020-ban elveszítik képviselői helyüket. Emiatt 12 szavazat hiányzott ahhoz, hogy a parlament a kellő többséggel megszavazza a törvényt.</p>
      <p>Ellenzéki vezetők szerint a „szabotázs” mögött a kormánypárt elnöke, Bidzina Ivanisvili oligarcha áll, akiről azt gyanítják, hogy a háttérből ő irányítja a kormányt. Aznap, csütörtökön néhány száz fős tüntetést tartottak a parlamentnél ellenzéki és civil aktivisták, majd lezárták a Rusztaveli sugárutat, ahol vasárnap több ezren tüntettek, követelve a pártlistás előrehozott választás megrendezését. A demonstrációban több tucat ellenzéki párt vett részt. Bidzina pártjának főtitkára, Kaha Kaladze – aki Tbiliszi polgármestere is – hétfőn leszögezte, hogy a jövő őszi választásig csupán egy év maradt hátra, és pártja addig már nem akar foglalkozni a választási rendszer módosítására irányuló kezdeményezésekkel. Leszögezte, hogy a választásokat az alkotmány által megszabott időben, jövő ősszel tartják meg.</p>
      <p>A főtitkár Miheil Szaakasvili volt államfőt és pártját tette felelőssé a parlamentnél történtekért. Szerinte ez a párt – élén a három bíróság által is elítélt pártvezetővel – mindenáron, akár destruktív lépésekkel is vissza akarja szerezni a hatalmat. Kaladze arra figyelmeztetett, hogy a hatóságok a legnagyobb türelemmel viszonyulnak a tiltakozásokhoz, de megfelelő intézkedéseket hoznak, ha folytatódik a parlament munkájának akadályoztatása.</p>
      <p>Hasonló szellemű közleményben figyelmeztette a tüntetőket a belügyminisztérium hétfő reggeli közleményében. A tárca szerint a felszólításai és figyelmeztetései ellenére az ellenzéki megmozdulás kicsúszott a törvényes keretek közül, ráadásul a politikai vezetők nyíltan a parlamenti munka akadályozására hívják fel híveiket. A belügyminisztérium felszólította a tiltakozó megmozdulás szervezőit, hogy tegyenek eleget a rendőrség törvényes követeléseinek. Ha folytatódik a parlament ostroma vagy lezárása, a rendőrség a törvényes mandátuma szerint fog reagálni – figyelmeztetett a tárca.</p>
    </article>
  </body>
</html>