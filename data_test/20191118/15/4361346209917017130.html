<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/azt-hitte-hogy-teherbe-ejtett-egy-14-eves-lanyt-ezert-vegzett-vele/186840"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-18T15:30:00+00:00"/>
    <meta property="og:title" content="Azt hitte, hogy teherbe ejtett egy 14 éves lányt, ezért végzett vele"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Azt hitte, hogy teherbe ejtett egy 14 éves lányt, ezért végzett vele</mark>
      </h1>
      <address><time datetime="2019-11-18T15:30:00+00:00">18 Nov 2019, 15:30</time> by <a rel="author">Bors</a></address>
      <p>Bűnösnek vallotta magát az a 14 éves fiú, aki hidegvérrel lőtte agyon egy kortársát, csupán azért, mert azt hitte, teherbe ejtette.</p>
      <p>Az ohiói Isaiah Lynch március 30-án este lőtte fejbe volt általános iskolás osztálytársát, Sylvia McGee-t. Azt ő is csak a tárgyalás során tudta meg: a kamaszlány nem várt gyereket. A hidegvérű gyilkosság indoka még megdöbbentőbb annak fényében, hogy a szülők és rokonok szerint Lynch és McGee csupán ismerősök voltak - azaz senki sem tudott róla, hogy bármilyen közelebbi kapcsolat lenne közöttük.</p>
      <figure>
        <img src="http://media.borsonline.hu/cikk/20/192439/big-lead/650x360/2026989_murder.jpg"/>
        <figcaption>Gyilkosa azt hitte Sylvia McGee-ről, hogy terhes, és ő az apa - ezért egy éjjel találkozott vele, és hidegvérrel fejbe lőtte. A gyilkos fegyver soha nem került elő © GoFundMe</figcaption>
      </figure>
      <p>Isaiah Lynchnek - miután vádalkut kötött - 21 éves koráig kell fiatalkorúak számára fenntartott börtönben maradnia, de könnyen lehet, hogy még felnőttként is eltölt pár évet a rácsok mögött. Ez majd csak a január eleji ülésen derül ki. Az alku értelmében 21 éves koráig nem kérheti a feltételes szabadlábra helyezését sem - írja a Crime Online.</p>
      <p>A márciusi gyilkosság kapcsán egyébként korábban már elítéltek egy fiatalt, Michael Boykinst. A 14 éves fiú - a tettes és az áldozat gyerekkori ismerőse - szemtanúja volt a gyilkosságnak, ám ahelyett, hogy jelentette volna, segített eltüntetni a nyomokat. Neki legkevesebb egy évet kell fiatalkorúak fegyintézetében eltöltenie - ugyanakkor rossz magaviselet mellett akár 21 éves koráig is ott maradhat.</p>
    </article>
  </body>
</html>