<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/sabarimala-women-entry-devaswom-board"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-18T15:33:00+00:00"/>
    <meta property="og:title" content="ശബരിമല യുവതീ പ്രവേശനം; തിരുവിതാംകൂർ ദേവസ്വം ബോർഡിന് നിയമോപദേശം"/>
    <meta property="og:description" content="തിരുവനന്തപുരം: ശബരിമലയിൽ യുവതീ പ്രവേശനം വേണ്ടെന്ന് തിരുവിതാംകൂർ ദേവസ്വം ബോർഡിന് നിയമോപദേശം. നിലവിലെ അഞ്ചംഗ ബഞ്ചിന്റെ ഉത്തരവിൽ ആശയക്കുഴപ്പം ഉണ്ടെന്ന് ചൂണ്ടിക്കാട്ടിയാണ് നടപടി. ബോർഡിന്റെ ഹൈക്കോടതിയിലെ അഭിഭാഷകൻ എസ്.രാജ് മോഹന്റേതാണ് നിയമോപദേശം. യുവതീപ്രവേശം സംബന്ധിച്ച..."/>
  </head>
  <body>
    <article>
      <h1>ശബരിമല യുവതീ പ്രവേശനം; തിരുവിതാംകൂർ ദേവസ്വം ബോർഡിന് നിയമോപദേശം</h1>
      <address><time datetime="2019-11-18T15:33:00+00:00">18 Nov 2019, 15:33</time> by <a rel="author" href="http://anweshanam.com/author/Ruhasina%20J%20R" target="_blank">Ruhasina J R</a></address>
      <p>തിരുവനന്തപുരം: ശബരിമലയിൽ യുവതീ പ്രവേശനം വേണ്ടെന്ന് തിരുവിതാംകൂർ ദേവസ്വം ബോർഡിന് നിയമോപദേശം. നിലവിലെ അഞ്ചംഗ ബഞ്ചിന്റെ ഉത്തരവിൽ ആശയക്കുഴപ്പം ഉണ്ടെന്ന് ചൂണ്ടിക്കാട്ടിയാണ് നടപടി. ബോർഡിന്റെ ഹൈക്കോടതിയിലെ അഭിഭാഷകൻ എസ്.രാജ് മോഹന്റേതാണ് നിയമോപദേശം.</p>
      <p>യുവതീപ്രവേശം സംബന്ധിച്ച തര്‍ക്കങ്ങള്‍ വിശാല ബഞ്ച് പരിശോധിക്കണമെന്ന് നിർദേശിച്ചത് നിലവില്‍ കേസ് പരിഗണിച്ച ബെഞ്ച് തന്നെയാണ്. 1965 ലെ കേരള പൊതു ആരാധനാ സ്ഥല ചട്ടത്തിലെ സെക്ഷൻ മൂന്ന് (ബി) വിശാല ബഞ്ച് പരിശോധിക്കണമെന്നാണ് അഞ്ചംഗ ബഞ്ചിന്റെ നിർദേശം. വിശ്വാസ കാര്യങ്ങളിൽ കോടതി ഇടപെടുന്നത് വിശാല ബഞ്ച് പരിശോധിക്കന്നതാവും ഉചിതമെന്നും സുപ്രീംകോടതിയുടെ തന്നെ മുൻ ഉത്തരവുണ്ടെന്നും ബോര്‍ഡിന്റെ അഭിഭാഷകൻ ചുണ്ടിക്കാട്ടുന്നു. ബോർഡിന്റെ ഹൈക്കോടതിയിലെ അഭിഭാഷകൻ എസ്.രാജ് മോഹന്റേതാണ് നിയമോപദേശം.</p>
      <p>അതേസമയം, ശബരിമലയിൽ യുവതീപ്രവേശം തൽക്കാലത്തേക്ക് വേണ്ട എന്ന നിലപാടിലാണ് സംസ്ഥാന സർക്കാരും. സുപ്രീം കോടതി വിധിയിൽ വ്യക്തതയില്ലെന്ന് മുഖ്യമന്ത്രി പിണറായി വിജയനും നേരത്തെ പറഞ്ഞിരുന്നു. ശബരിമല യുവതീപ്രവേശന വിഷയത്തില്‍ നിയമപരമായി സ്റ്റേ ഇല്ലെങ്കിലും പ്രായോഗികമായി നോക്കിയാല്‍ സ്റ്റേയുണ്ടെന്ന് നിയമമന്ത്രി എ.കെ.ബാലനും വ്യക്തമാക്കുകയുണ്ടായി. വിശാല ബഞ്ചിലേക്ക് വിട്ടതോടെ 2018 ലെ വിധി എങ്ങനെ നടപ്പാക്കാന്‍ കഴിയുമെന്ന പ്രശ്‌നവും സര്‍ക്കാരിന് മുന്നിലുണ്ട്.</p>
    </article>
  </body>
</html>