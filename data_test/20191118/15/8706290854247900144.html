<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685085/foniki-katarrefsi-gefyras-stin-toulouzi-nekri-15chroni-fovoi-gia-"/>
    <meta property="og:site_name" content="enikos.gr"/>
    <meta property="article:published_time" content="2019-11-18T15:09:00+00:00"/>
    <meta property="og:title" content="Φονική κατάρρευση γέφυρας στην Τουλούζη - Νεκρή 15χρονη, φόβοι για αρκετούς αγνοούμενους"/>
    <meta property="og:description" content="Μια 15χρονη νεκρή είναι ο μέχρι στιγμής απολογισμός από την κατάρρευση γέφυρας..."/>
  </head>
  <body>
    <article>
      <h1>Φονική κατάρρευση γέφυρας στην Τουλούζη - Νεκρή 15χρονη, φόβοι για αρκετούς αγνοούμενους</h1>
      <address>
        <time datetime="2019-11-18T15:09:00+00:00">18 Nov 2019, 15:09</time>
      </address>
      <p>Μια 15χρονη νεκρή είναι ο μέχρι στιγμής απολογισμός από την<a href="http://www.enikos.gr/international/685067/synagermos-stin-toulouzi-katerrefse-gefyra-anafores-gia-enan-nekr"> κατάρρευση γέφυρας</a> στον ποταμό Ταρν στην περιοχή Μιρπουά-σιρ-Ταρν, στην Τουλούζη, στη νοτιοδυτική Γαλλία, όπως ανακοίνωσε σήμερα η νομαρχία, η εισαγγελία και η πυροσβεστική υπηρεσία της περιοχής. Παράλληλα, εκδήλωσαν τον φόβο τους για την ύπαρξη αρκετών αγνοούμενων.</p>
      <p>"Μέχρι στιγμής έχει καταγραφεί ένα θύμα, μια 15χρονη, (το πτώμα της οποίας ανασύρθηκε από τον ποταμό), ενώ η μητέρα της (...) η οποία βρισκόταν μέσα στο όχημα διεσώθη, βοηθούμενη κυρίως από περαστικούς", δήλωσε ο εισαγγελέας της Τουλούζης Ντομινίκ Αλζεαρί, εκφράζοντας φόβους για "αρκετούς αγνοούμενους".</p>
      <p>"Φαίνεται ότι υπήρχε τουλάχιστον ένα φορτηγό, ένα όχημα και ίσως ένα ημιφορτηγό που χάθηκαν στο νερό" μετά "την κατάρρευση της γέφυρας αυτής μεταλλικής κατασκευής" που συνδέει τις δύο όχθες του ποταμού Ταρν, στην περιοχή Μιρπουά-σιρ-Ταρν, στη βόρεια Τουλούζη, πρόσθεσε ο Αλζεαρί.</p>
      <p>Παράλληλα, ο νομάρχης της περιοχής Ετιέν Γκιγιό διευκρίνισε ότι "υπάρχουν μάλλον μερικοί αγνοούμενοι, πιθανώς ο οδηγός του φορτηγού" και "ίσως" αυτός ενός τρίτου οχήματος, σημειώνοντας ότι ο ακριβής αριθμός των απωλειών δεν είναι ακόμη γνωστός και ότι "αυτό που επείγει τώρα είναι να βρούμε τους αγνοούμενους".</p>
      <p>Σύμφωνα με τον εισαγγελέα της Τουλούζης Ντομινίκ Αλζεαρί, η γέφυρα "είχε υποβληθεί, όπως φαίνεται, στους δέοντες ελέγχους". Επίσης σύμφωνα με τις νομαρχιακές αρχές, δεν παρουσίασε "κανένα κατασκευαστικό πρόβλημα" κατά την τελευταία "ενδελεχή" επιθεώρηση που είχε γίνει σε αυτήν το 2017.</p>
      <p>Σύμφωνα και πάλι με το νομαρχιακό συμβούλιο της περιοχής, η γέφυρα "δεν θεωρείτο ευαίσθητη κατασκευή" και δεν είχε τεθεί σε καθεστώς ιδιαίτερης επιτήρησης.</p>
      <p>Η γέφυρα, η οποία είχε κατασκευαστεί το 1931, είχε μήκος 155 μέτρων και πλάτος 6,50 μέτρων. "Ενδελεχής επιθεώρηση της γέφυρας έγινε το 2017 και από αυτήν δεν διαπιστώθηκε κανένα κατασκευαστικό πρόβλημα", παρά μόνον "φυσιολογικές φθορές", σύμφωνα με την ίδια πηγή.</p>
      <p>Στην είσοδο της γέφυρας, ένα μέρος της οποίας εξακολουθεί να κρέμεται πάνω από τον ποταμό, πινακίδα αναφέρει ότι απαγορεύεται η διέλευση στα οχήματα άνω των 19 τόνων, σύμφωνα με δημοσιογράφο του AFP.</p>
      <p>Στο σημείο αυτό ο ποταμός Ταρν έχει βάθος μεγαλύτερο από 20 μέτρα και πλάτος 100 μέτρων.</p>
      <p>"Μια κυρία στη Μιρπουά και η κόρη της βρίσκονταν μέσα στο ένα από τα τρία οχήματα" στη γέφυρα, σύμφωνα με μαρτυρίες. "Υπήρχε ένα μεγάλο φορτηγό, ένα αυτοκίνητο και ένα ημιφορτηγό", δήλωσε παράλληλα ο δήμαρχος της περιοχής Ερίκ Ογκέ.</p>
      <p>"Στα ημιρυμουλκούμενα δεν επιτρέπεται η διέλευση, το είδαμε και ενημερώσαμε τις αρχές", πρόσθεσε ο ίδιος, χωρίς ωστόσο να μπορεί να διευκρινίσει αν το φορτηγό που έπεσε ήταν ημιρυμουλκούμενο.</p>
      <p>Ο πρόεδρος του νομαρχιακού συμβουλίου Ζορζ Μερίκ δήλωσε ότι "η σκέψη του είναι στα θύματα" και υπογράμμισε ότι "διεξάγεται έρευνα για να διευκρινιστούν τα αίτια αυτού του τρομερού δυστυχήματος".</p>
      <p>Η γαλλική Γερουσία ζήτησε πέρυσι περισσότερους πόρους για τον έλεγχο και την επισκευή των γεφυρών στην Γαλλία μετά την κατάρρευση πέρυσι της γέφυρας Μοράντι στη Γένοβα, στην Ιταλία, από την οποία έχασαν τη ζωή τους 43 άνθρωποι.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/684672/dakrygona-kai-syllipseis-sto-parisi-gia-tin-epeteio-ton-kitrinon-%0A%20%20%20%20%0A"/>
        <a href="http://www.enikos.gr/international/684498/ischyri-chionoptosi-plittei-ti-gallia-enas-nekros-300000-noikokyr%0A%20%20%20%20%0A"/>
        <a href="http://www.enikos.gr/international/683870/h-gallia-tha-parei-piso-11-ypikoous-tis-tzichantistes-apo-tin-tou%0A%20%20%20%20%0A"/>
        <a href="http://www.enikos.gr/international/683808/thanatos-sok-sti-gallia-blechtike-to-mantili-tis-sto-mixer-eno-ef%0A%20%20%20%20%0A"/>
        <a href="http://www.enikos.gr/international/683544/ischyros-seismos-sti-gallia%0A%20%20%20%20%0A"/>
        <a href="http://www.enikos.gr/international/683319/tilefoniki-epikoinonia-fernantes-makron-ti-syzitithike%0A%20%20%20%20%0A"/>
        <a href="http://www.enikos.gr/international/682545/gallia-igetiko-stelechos-ton-tzichantiston-skotothike-apo-tis-gal%0A%20%20%20%20%0A"/>
        <a href="http://www.enikos.gr/international/682367/makron-kai-kitrina-gileka-otan-kindynefse-i-zoi-tou-gallou-proedr%0A%20%20%20%20%0A"/>
        <a href="http://www.enikos.gr/international/682169/pethane-se-ilikia-103-eton-i-megali-kyria-tis-gallikis-antistasis%0A%20%20%20%20%0A"/>
      </related>
    </article>
  </body>
</html>