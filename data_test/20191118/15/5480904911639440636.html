<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejisty-hradce-kralove-a-plzne-ceka-tuhy-boj-o-ctvrtfinale-lm/1822517?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T15:46:00+00:00"/>
    <meta property="og:title" content="Hokejisty Hradce Králové a Plzně čeká tuhý boj o čtvrtfinále LM"/>
    <meta property="og:description" content="Praha - Hokejisté Hradce Králové a Plzně budou v úterý bojovat o čtvrtfinále Ligy mistrů. Lépe jsou na tom po úvodních zápasech play off, které Mountfield i Škoda odehrály v domácím prostředí, Východočeši. Do osmifinálové odvety na ledě Mannheimu půjdou po výhře 1:0, Západočeši naproti tomu musejí v Lausanne dohánět manko 1:2. V Německu se začne hrát v 19 hodin, ve Švýcarsku o 45 minut později."/>
  </head>
  <body>
    <article>
      <h1>Hokejisty Hradce Králové a Plzně čeká tuhý boj o čtvrtfinále LM</h1>
      <address><time datetime="2019-11-18T15:46:00+00:00">18 Nov 2019, 15:46</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hokejisté Hradce Králové a Plzně budou v úterý bojovat o čtvrtfinále Ligy mistrů. Lépe jsou na tom po úvodních zápasech play off, které Mountfield i Škoda odehrály v domácím prostředí, Východočeši. Do osmifinálové odvety na ledě Mannheimu půjdou po výhře 1:0, Západočeši naproti tomu musejí v Lausanne dohánět manko 1:2. V Německu se začne hrát v 19 hodin, ve Švýcarsku o 45 minut později.</p>
      <slideshow>
        <figure>
          <img src="https://i3.cn.cz/6/1573679765_P201911131242401.jpg"/>
        </figure>
        <figure>
          <img src="https://i3.cn.cz/6/1573679313_P201911131235101.jpg"/>
        </figure>
        <figure>
          <img src="https://i3.cn.cz/6/1573679332_P201911131235301.jpg"/>
        </figure>
        <figure>
          <img src="https://i3.cn.cz/6/1573679266_P201911131234601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3321">Fotogalerie: Hokejová Liga mistrů 2019/20</a>
        </figcaption>
      </slideshow>
      <p>Královéhradečtí si těsný náskok vytvořili díky gólu Aleše Jergla z 56. minuty. K postupu jim tak stačí i remíza. Porážka o gól by znamenala desetiminutové prodloužení s třemi hráči na obou stranách, případně nájezdy s pěti pokusy v základní sérii pro obě mužstva, pokud by v prodloužení nepadla rozhodující branka. Prohra o dva góly a více už posune dál německý celek.</p>
      <p>"Mannheim je výborný soupeř, který má krásný stadion. Už jsem tam jednou hrál a pamatuji si, že hala je obrovská. Doufám, že se tam nastartujeme a odehrajeme dobrý zápas. A pak si vše přeneseme i do extraligy," řekl reprezentační obránce Petr Zámorský před odvetou se soupeřem, jemuž ze střídačky šéfuje český rodák Pavel Gross.</p>
      <p>"Určitě chceme postoupit a bylo by super, kdyby se nám to podařilo. S tím tam také jedeme. Musíme dodržovat systém, který máme hrát. Pomůže nám jen tvrdá práce, když bude každý dělat to, co má, a plnit svoji úlohu. Konečně taky už potřebujeme dát nějaké góly," doplnil Zámorský.</p>
      <p>Plzeň je ve složitější, ale nikoli beznadějné situaci. V podobném čase, v jakém udeřil Mountfield, totiž Indiáni rozdílový gól sami inkasovali. A těsnou výhru si odvezl tým, který si koncem září připsal skalp Philadelphie (4:3), když se Flyers chystali na start NHL v Praze.</p>
      <p>"Měli jsme hodně mladý mančaft, ale na druhou stranu je to pro naše kluky velká zkušenost. Musíme to brát sportovně a stát nohama na zemi. Pokud je někdo lepší a zkušenější, tak to musíme uznat. To ale neznamená, že se o to ve Švýcarsku neporveme. Určitě budeme chtít postoupit," zdůraznil plzeňský kouč Ladislav Čihák.</p>
      <p>Stejné odhodlání sálalo přes úvodní porážku i z hráčů. "Tu sérii vyhrajeme! Jsem přesvědčený, že na to máme a zvládneme to," uvedl útočník Jakub Pour, autor jediného gólu Indiánů v prvním utkání.</p>
      <p>V úterý je na programu dalších pět zápasů. Pokud hokejisté Hradce Králové těsný náskok uhájí, čeká je vítěz odvetného zápasu mezi Zugem a Tapparou Tampere. Úvodní utkání skončilo 3:3. Škoda v případě postupu narazí na lepšího z dvojice Lulea - Bern (první zápas 3:0).</p>
      <p>Stejně jako Bern je ve složité pozici Frölunda, neboť obhájce prvenství odešel z ledu Färjestadu poražen vysoko 3:6. V dalším ryze švédském souboji se utká Djurgaarden se Skellefteou (3:3), vyrovnaný stav je zatím také mezi Bielem a Augsburgem (2:2). Ve středu se utkají Mnichov a Junosť Minsk (3:2).</p>
    </article>
  </body>
</html>