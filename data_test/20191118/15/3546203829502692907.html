<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1407452547_Fizika_na_tagata_na_Teo_Ushev_Az_sme"/>
    <meta property="og:site_name" content="webcafé"/>
    <meta property="article:published_time" content="2019-11-18T15:24:00+00:00"/>
    <meta property="og:title" content="&quot;Физика на тъгата&quot; на Тео Ушев: Аз сме"/>
    <meta property="og:description" content="Тъгата като общ език, който прави личното универсално"/>
  </head>
  <body>
    <article>
      <h1>"Физика на тъгата" на Тео Ушев: Аз сме</h1>
      <address><time datetime="2019-11-18T15:24:00+00:00">18 Nov 2019, 15:24</time> by <a rel="author" href="https://www.webcafe.bg/author/id_5_Zlatina_Dimitrova" target="_blank">Златина Димитрова</a></address>
      <figure>
        <img src="https://images.webcafe.bg/2019/11/18/theodorushevndk3/1170x780.jpg"/>
        <figcaption>В анимацията си "Физика на тъгата" художникът Теодор Ушев показва едно универсално лице на тъгата - език, който може да бъде разбран от всеки, независимо от произхода му и личната му история.<cite>Снимка: © НДК</cite></figcaption>
      </figure>
      <figure>
        <img src="https://images.webcafe.bg/2019/11/18/theodorushevndk4/1170x780.jpg"/>
        <figcaption>По време на специалната вечер, озаглавена "Нарисувай ми тъга", беше представен и музикално-визуалният спектакъл на Токийския университет „Четирите годишни времена" в изпълнение на Куарто кватрет и художествени картини на четирите сезона, нарисувани от четирима различни художници, сред които и Теодор Ушев. Дело на Ушев е анимацията към "Зима".</figcaption>
      </figure>
      <figure>
        <img src="https://images.webcafe.bg/2019/11/18/theodorushevndk2/1170x780.jpg"/>
        <figcaption>"Физика на тъгата" е посветена на покойния баща на Ушев, като същевременно целият филм следва линията баща-син, дори в озвучаването си на английски и френски език. В английската версия, представена на зрителите в България, звучат гласовете на Доналд и Росиф Съдърланд, а френскоезичната версия е озвучена от известния кинорежисьор Ксавие Долан и баща му Манюел Тадрос.</figcaption>
      </figure>
      <figure>
        <img src="https://images.webcafe.bg/2019/11/18/theodorushevndk1/1170x1754.jpg"/>
        <figcaption>"Тази награда ми е една от най-важните, да не кажа и най-важната, защото ми напомня на летящ човек, а това е основното нещо, към което се стремим." - каза Теодор Ушев, получавайки Наградата на НДК за принос към българската култура - статутката "Възраждане", реплика на едноименната статуя на художника Димитър Бойков, разположена в Централното фоайе на НДК.Наградата беше връчена на Ушев от учителя му по анимация – Красимир Иванов.</figcaption>
      </figure>
      <figure>
        <img src="https://images.webcafe.bg/2019/11/18/theodorushevndk/1170x780.jpg"/>
        <figcaption>Теодор Ушев получи и Грамота за принос, популяризиране, опазване и развитие на културата в София от Столична община.</figcaption>
      </figure>
      <p>Възможно ли е една съвсем лична история да звучи универсално? Възможно ли е тъгата, преживяванията и страховете на един човек от един град в една държава да отразяват тъгата и страховете на мнозина от същата територия? А дали това всъщност не е картината, с която живее цяло едно поколение, разпръснато на различни точки по света, поколение на различни народи?</p>
      <p><b>В анимацията си </b>"<b>Физика на тъгата" художникът Теодор Ушев показва едно универсално лице на тъгата - език, който може да бъде разбран от всеки, независимо от произхода му и личната му история.</b></p>
      <p>"Капсула на времето на моята генерация" - така Теодор Ушев нарича филма си, нарисуван с древната египетска техника енкаустика. И успява в тази капсула да улови времето и тъгата не само на своето поколение, но и на всеки човек, който търси себе си и своето място в света, тъгата на изгубените идентичности и изгубените посоки, на онзи, който не знае дали някой ден няма да забрави накъде е тръгнал и къде иска да се върне.</p>
      <p>Анимацията по едноименния роман на Георги Господинов "Физика на тъгата" успява да пресъздаде онова настроение, превърнало книгата в носител на безброй награди - текст, който звучи универсално, преведен на повече от 10 езика.</p>
      <p>Настроението на търсене, на завръщане към спомена, към началото, на улавянето на детското, на списъка, на малките неща, които ни формират, на личните лабиринти, в които като деца се лутаме в търсене на своята нишка на Ариадна, в търсене на изход или на собственото си място.</p>
      <p>Теодор Ушев работи по "Физика на тъгата" в продължение на осем години. През това време се появиха номинираният за "Оскар" филм "Сляпата Вайша" (по разказ на Георги Господинов), както и различни независими проекти в киното и визуалното изкуство. Във "Физика на тъгата" обаче Теодор Ушев успява да говори през анимацията си така, че да го чуят всички и всеки отделен човек едновременно.</p>
      <figure>
        <img src="https://images.webcafe.bg/2019/09/05/physicsofsorrow12/618x413.jpg"/>
      </figure>
      <p>За сценария на филма Ушев не следва стриктно сюжета на романа на Георги Господинов. Нарича го не филм-биография, а филм-лабиринт. В свое интервю пред bTV аниматорът казва, че цялата идея тръгва от египетските гробници и предметите, заровени с починалия. Теодор Ушев не просто използва тази идея като основа на филма си, а и го изпълнява в техниката на "восъчната живопис" или т.нар. енкаустика, с която са създавани изображения в Древен Египет. "Физика на тъгата" съдържа 15 000 кадъра, рисувани с восък.</p>
      <p><b>В своята капсула Теодор Ушев решава да </b>"<b>зарови" любимите си истории, мелодии и чувства.</b></p>
      <p>Това заравяне обаче не се стреми да провокира тъга, въпреки че самият Ушев казва, че тя е мотивиращо състояние. "Трябва да я прегърнем, да си живеем с нея и да продължаваме напред. Няма нищо по-депресиращо от непрекъснатия стремеж към щастие", казва той пред bTV.</p>
      <p>"Физика на тъгата" може да бъде най-добре описана обаче като филм-портрет на всички онези, които и днес обикалят света с усещането, че се лутат, търсейки себе си, без да успяват да се намерит.</p>
      <p>Премиерата в България се състоя на 17 ноември в Зала 1 на НДК като част от програмата на Киномания 2019, с което изпревари с три месеца представянето на филма на поредния престижен форум, този път - в Париж. По време на специална вечер, посветена на Теодор Ушев, беше представен и музикално-визуалният спектакъл на Токийския университет „Четирите годишни времена" в изпълнение на Куарто кватрет и художествени картини на четирите сезона, нарисувани от четирима различни художници, сред които и Теодор Ушев</p>
      <p>"Физика на тъгата" е посветена на покойния баща на Ушев, като същевременно целият филм следва линията баща-син, дори в озвучаването си на английски и френски език. В английската версия, представена на зрителите в България, звучат гласовете на Доналд и Росиф Съдърланд, а френскоезичната версия е озвучена от известния кинорежисьор Ксавие Долан и баща му Манюел Тадрос.</p>
      <p>Филмът е и сред обсъжданите за канадско предложение за "Оскар" - идея, която не звучи неочаквано, предвид факта, че анимацията вече беше представена на редица престижни фестивали, от които вече има седем големи награди. Сред тях е и специалната награда на журито по време на кинофестивала в Торонто в съревнование с документални и игрални филми.</p>
      <p>
        <b>Едва ли друг анимационен филм, създаден тази или в близките години, успява толкова добре да улови духа на времето и духа на хората, потънали в него - не в една държава или една генерация, а общата мъгла, в която всеки ден се опитваме да открием пътя си всички ние. Аз сме.</b>
      </p>
      <figure>
        <iframe src="https://www.youtube.com/embed/q_uf-GFLFeo" width="618" height="346" data-service="Youtube" scrolling="no"/>
      </figure>
      <related>
        <a href="https://www.webcafe.bg/newscafe/obshtestvo/id_1302305728_Fizika_na_tagata_na_Teodor_Ushev_vze_spetsialna_nagrada_v_Toronto_"/>
        <a href="https://www.webcafe.bg/lifecafe/story/id_1787793317_Georgi_Gospodinov_Talantliviyat_chovek_dava_kuraj_che_svetat_shte_prodalji_da_se_varti"/>
      </related>
    </article>
  </body>
</html>