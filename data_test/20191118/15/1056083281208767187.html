<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717830/%D8%B7%D8%B1%D8%AD-%D8%AA%D8%B4%DA%A9%DB%8C%D9%84-%DA%A9%D9%85%DB%8C%D8%B3%DB%8C%D9%88%D9%86-%D9%85%DB%8C%D8%B1%D8%A7%D8%AB-%D9%81%D8%B1%D9%87%D9%86%DA%AF%DB%8C-%D8%AF%D8%B1-%DA%A9%D9%85%DB%8C%D8%B3%DB%8C%D9%88%D9%86-%D9%81%D8%B1%D9%87%D9%86%DA%AF%DB%8C-%D9%85%D8%AC%D9%84%D8%B3-%D8%B1%D8%A7%DB%8C-%D9%86%DB%8C%D8%A7%D9%88%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T15:19:12+00:00"/>
    <meta property="og:title" content="طرح تشکیل کمیسیون میراث فرهنگی در کمیسیون فرهنگی مجلس رای نیاورد"/>
    <meta property="og:description" content="سخنگوی کمیسیون فرهنگی مجلس شورای اسلامی با اشاره به بررسی‌های جلسه امروز کمیسیون متبوع خود خبر داد: در بررسی‌های جلسه امروز کمیسیون فرهنگی مجلس، طرح تشکیل کمیسیون تخصصی میراث فرهنگی، گردشگری و صنایع دستی رای نیاورد."/>
  </head>
  <body>
    <article>
      <h1>طرح تشکیل کمیسیون میراث فرهنگی در کمیسیون فرهنگی مجلس رای نیاورد</h1>
      <address><time datetime="2019-11-18T15:19:12+00:00">18 Nov 2019, 15:19</time> by <a rel="author">پدرام خسروانی</a></address>
      <p>سخنگوی کمیسیون فرهنگی مجلس شورای اسلامی با اشاره به بررسی‌های جلسه امروز کمیسیون متبوع خود خبر داد: در بررسی‌های جلسه امروز کمیسیون فرهنگی مجلس، طرح تشکیل کمیسیون تخصصی میراث فرهنگی، گردشگری و صنایع دستی رای نیاورد.</p>
      <p>سیده فاطمه ذوالقدر در گفت‌وگو با ایسنا درخصوص جلسه امروز کمیسیون فرهنگی مجلس شورای اسلامی گفت: در جلسه امروز کمیسیون فرهنگی ابتدا طرح تشکیل کمیسیون تخصصی میراث فرهنگی، گردشگری و صنایع دستی را به عنوان کمیسیون فرعی مورد بررسی قرار دادیم که رای نیاورد.</p>
      <p>وی افزود: در جلسه امروز پس از بررسی‌ها کلیات طرح فهرست قوانین و احکام نامعتبر حوزه ورزش به تصویب رسید. در جلسه امروز طرح ممنوعیت ورود خبرنگاران رسانه‌های تبعیت کننده از تحریم‌های آمریکا به کشور ایران نیز مورد بررسی قرار گرفت که در نتیجه این بررسی‌ها این طرح به طرح ممنوعیت ورود خبرنگاران رسانه‌های آمریکایی تبعیت‌کننده از تحریم‌های علیه کشور ایران تغییر پیدا کرد.</p>
      <p>نماینده مردم تهران در پایان اضافه کرد: موضوع دیگری که در جلسه امروز کمیسیون به بحث گذاشته شد طرح الزام دولت به حمایت و پشتیبانی از کنفرانس افق نو بود که پس از بررسی‌ها این طرح نیز در کمیسیون رد شد.</p>
      <p>انتهای پیام</p>
    </article>
  </body>
</html>