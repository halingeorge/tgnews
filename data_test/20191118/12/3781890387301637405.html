<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742342"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T12:00:00+00:00"/>
    <meta property="og:title" content="กัลฟ์พีดีกู้เงิน4.1หมื่นล.เดินหน้าโรงไฟฟ้า"/>
    <meta property="og:description" content="กัลฟ์ พีดี ลงนามสัญญาเงินกู้สำหรับการลงทุนโครงการโรงไฟฟ้า กัลฟ์ ปลวกแดง กำลังการผลิต 2,650 เมกะวัตต์ วงเงิน 41,000 ล้านบาท"/>
  </head>
  <body>
    <article>
      <h1>กัลฟ์พีดีกู้เงิน4.1หมื่นล.เดินหน้าโรงไฟฟ้า</h1>
      <address>
        <time datetime="2019-11-18T12:00:00+00:00">18 Nov 2019, 12:00</time>
      </address>
      <p>
        <b>กัลฟ์ พีดี ลงนามสัญญาเงินกู้สำหรับการลงทุนโครงการโรงไฟฟ้า กัลฟ์ ปลวกแดง กำลังการผลิต 2,650 เมกะวัตต์ วงเงิน 41,000 ล้านบาท</b>
      </p>
      <p>นายสารัชถ์ รัตนาวะดี ประธานเจ้าหน้าที่บริหาร บมจ.กัลฟ์ เอ็นเนอร์จี ดีเวลลอปเมนท์ เปิดเผยว่า บริษัท กัลฟ์ พีดี จำกัด  ซึ่งเป็นบริษัทย่อยที่บริษัทถือหุ้นทางอ้อมสัดส่วน 70% ผ่านบริษัท อินดิเพนเดนท์ พาวเวอร์ ดีเวลลอปเมนท์ จำกัด ที่เป็นผู้ดำเนินโครงการโรงไฟฟ้า กัลฟ์ ปลวกแดงได้ลงนามสัญญาเงินกู้สำหรับการลงทุนโครงการโรงไฟฟ้า กัลฟ์ ปลวกแดง กำลังการผลิต 2,650 เมกะวัตต์ วงเงิน 41,000 ล้านบาท เป็นเวลา 23 ปี แบ่งเป็น สกุลเงินบาท 50% และสกุลเงินดอลลาร์สหรัฐ 50% กับกลุ่มสถาบันการเงินทั้งในไทยและต่างประเทศ 16 แห่ง รวมถึงธนาคารเพื่อความร่วมมือระหว่างประเทศแห่งญี่ปุ่น หรือเจบิค และธนาคารพัฒนาเอเชีย หรือเอดีบี<br/><br/>ทั้งนี้โครงการจีพีดี มีต้นทุนดอกเบี้ยที่ต่ำกว่าที่คาดการณ์ไว้ค่อนข้างมากเนื่องจากได้ทำสัญญาแลกเปลี่ยนจากอัตราดอกเบี้ยลอยตัวเป็นอัตราดอกเบี้ยคงที่ ได้ในอัตราที่ต่ำจากภาวะดอกเบี้ยที่ต่ำในปัจจุบัน เป็นเวลา 20 ปี ซึ่งช่วยปิดความเสี่ยงจากความผันผวนของอัตราดอกเบี้ยของตลาดในอนาคต ได้อย่างดี โดยโครงการจีพีดี มีกำหนดเปิดดำเนินการเชิงพาณิชย์ในปี 66 และ 67 <br/><br/>สำหรับบริษัทอินดิเพนเดนท์ฯ เป็นบริษัทย่อยที่กัลฟ์ ถือหุ้น 70% และกลุ่มมิตซุย ถือหุ้น 30% จัดตั้งขึ้นเพื่อดำเนินโครงการโรงไฟฟ้าไอพีพี 2 โครงการ ขนาดกำลังการผลิตติดตั้งรวมทั้งสิ้น 5,300 เมกะวัตต์ ซึ่งนอกจากโรงไฟฟ้าจีพีดี แล้วยังมีโครงการจีอาร์เอสซี ขนาดกำลังผลิตติดตั้ง2,650 เมกะวัตต์ ตั้งอยู่ในนิคมอุตสาหกรรมดับบลิวเอชเอ อีสเทิร์นซีบอร์ด 1 อำเภอศรีราชา จังหวัดชลบุรี เริ่มก่อสร้างไปแล้วตั้งแต่ธ.ค.61 คืบหน้าแล้ว 39.5% เมื่อเดือนก.ย.62 มีกำหนดเปิดดำเนินการเชิงพาณิชย์ ปี 64 และ 65 โดยทั้งจีดีพีและจีอาร์เอสซี มีสัญญาซื้อขายไฟฟ้ากับการไฟฟ้าฝ่ายผลิตแห่งประเทศไทย (กฟผ.) เป็นระยะเวลา 25 ปี</p>
    </article>
  </body>
</html>