<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259667/tromaksa-poly-ti-katethese-i-foititria-poy-dexthike-seksoyaliki-epithesi-sti-vivliothiki-toy-apth"/>
    <meta property="og:site_name" content="LiFO"/>
    <meta property="article:published_time" content="2019-11-18T12:49:00+00:00"/>
    <meta property="og:title" content="«Τρόμαξα πολύ»: Τι κατέθεσε η φοιτήτρια που δέχθηκε σεξουαλική επίθεση στη βιβλιοθήκη του ΑΠΘ"/>
    <meta property="og:description" content="Νέα στοιχεία έρχονται στο φως από τη δικογραφία για τη σεξουαλική επίθεση ενός 22χρονου φοιτητή σε βάρος φοιτήτριας, στην βιβλιοθήκη του ΑΠΘ"/>
  </head>
  <body>
    <article>
      <h1>«Τρόμαξα πολύ»: Τι κατέθεσε η φοιτήτρια που δέχθηκε σεξουαλική επίθεση στη βιβλιοθήκη του ΑΠΘ</h1>
      <h2>Νέα στοιχεία έρχονται στο φως από τη δικογραφία για τη σεξουαλική επίθεση ενός 22χρονου φοιτητή σε βάρος φοιτήτριας, στην βιβλιοθήκη του ΑΠΘ</h2>
      <address><time datetime="2019-11-18T12:49:00+00:00">18 Nov 2019, 12:49</time> by <a rel="author">NEWSROOM</a></address>
      <p>
        <b>Νέα στοιχεία έρχονται στο φως από τη δικογραφία για τη <a href="https://www.lifo.gr/now/greece/258310/kataggelia-pos-nearos-ekspermatise-stin-plati-foititrias-poy-meletoyse-sti-vivliothiki-toy-apth">σεξουαλική επίθεση ενός 22χρονου φοιτητή σε βάρος φοιτήτριας</a>, στην βιβλιοθήκη του <a href="https://www.lifo.gr/tags/%CE%91%CF%81%CE%B9%CF%83%CF%84%CE%BF%CF%84%CE%AD%CE%BB%CE%B5%CE%B9%CE%BF+%CE%A0%CE%B1%CE%BD%CE%B5%CF%80%CE%B9%CF%83%CF%84%CE%AE%CE%BC%CE%B9%CE%BF+%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7%CF%82">Αριστοτέλειου Πανεπιστημίου Θεσσαλονίκης</a>.</b>
      </p>
      <p>Το απόγευμα της 6ης Νοεμβρίου, ο άνδρας πλησίασε την ανυποψίαστη συνομήλική του και εκσπερμάτισε στην πλάτη της. Λίγα λεπτά μετά από την αποτρόπαια πράξη του, συνελήφθη και τώρα βρίσκεται αντιμέτωπος με ποινή φυλάκισης έως και ενός έτους. <br/>Η δίκη του 22χρονου φοιτητή είναι προγραμματισμένη για αύριο, στο Α' Μονομελές Πλημμελειοδικείο Θεσσαλονίκης.</p>
      <p>Όπως προκύπτει από την δικογραφία, που αποκαλύπτει η εφημερίδα «Πρώτο Θέμα», η φοιτήτρια ήταν απορροφημένη από το διάβασμα ενός συγγράμματος και, όπως είπε στην κατάθεσή της, δεν είχε αντιληφθεί τον 22χρονο. «Σε ανύποπτο χρόνο και χωρίς να αντιληφθώ την παρουσία κάποιου ατόμου κοντά μου, ένιωσα κάτι υγρό να τρέχει στην πλάτη μου. Εκείνη τη στιγμή γύρισα και είδα ένα νεαρό άτομο με σκούρα ρούχα να απομακρύνεται από το μέρος μου και όταν απομακρύνθηκε αρκετά συνειδητοποίησα ότι είχε προβεί σε εκσπερμάτιση πάνω μου».</p>
      <p>
        <b>Πώς τον έπιασαν πριν ξεφύγει</b>
      </p>
      <p>Αμέσως, η νέα γυναίκα σηκώθηκε αποφασισμένη να ενημερώσει τους υπεύθυνους του πανεπιστημίου. «Τρόμαξα πολύ και αμέσως τον ακολούθησα. Ενημέρωσα τον γραμματέα της βιβλιοθήκης, με τη βοήθεια του οποίου καταφέραμε να τον εγκλωβίσουμε εντός του κτιρίου, αφού είχε δει ότι δεν είχε προλάβει να βγει εκτός αυτού»</p>
      <p>Τόσο ο φύλακας όσο και υπάλληλοι του πανεπιστημίου θυμούνται πως το κορίτσι έτρεμε από το σοκ που είχε υποστεί, σε αντίθεση με τον δράστη που έδειχνε ψύχραιμος. Το θύμα συνεχίζει στην κατάθεσή της: «Αφού τελικώς κατάφερε να εξέλθει του κτιρίου, τον εντοπίσαμε εκ νέου εντός του αμφιθεάτρου με τη βοήθεια και του φύλακα, ο οποίος και τον συγκράτησε στο σημείο ωσότου προσήλθαν οι αστυνομικοί που τον συνέλαβαν. Από την ανωτέρω πράξη προσβλήθηκε βάναυσα η γενετήσια αξιοπρέπειά μου, ενώ ένιωσα έντονο φόβο και ταραχή».</p>
      <p>Οι αξιωματικοί οδήγησαν τον φοιτητή στο αστυνομικό τμήμα Νεαπόλεως Συκεών Θεσσαλονίκης, όπου παραδέχθηκε την σεξουαλική επίθεση σε βάρος του θύματός τους, υποστηρίζοντας πως «μετάνιωσε» για την αποτρόπαια πράξη του. Σύμφωνα με πληροφορίες ακολούθησε ο εξής διάλογος με αξιωματικό της ΕΛ.ΑΣ:</p>
      <p><b>Αστυνομικός:</b> Κατηγορήθηκες άλλη φορά και για ποια αιτία;</p>
      <p><b>Φοιτητής:</b> Όχι ποτέ</p>
      <p><b>Αστυνομικός:</b> Κατηγορείσαι ήδη για τις πράξεις που σου γνωστοποιήθηκαν ανωτέρω. Τι απολογείσαι;</p>
      <p><b>Φοιτητής:</b> Αποδέχομαι την σε βάρος μου κατηγορία και προέβην σε αυτή την ενέργεια γιατί μου πρόσφερε προσωρινή ανακούφιση. Έχω μετανιώσει για την ενέργειά μου.</p>
      <p>Σύμφωνα με το άρθρο 337 παρ. 1 Π.Κ., όποιος με χειρονομίες γενετήσιου χαρακτήρα, με προτάσεις που αφορούν γενετήσιες πράξεις, με γενετήσιες πράξεις που τελούνται ενώπιον άλλου ή με επίδειξη των γεννητικών οργάνων προσβάλλει βάναυσα την τιμή του άλλου, τιμωρείται με φυλάκιση έως ένα έτος».</p>
      <p>Η υπόθεση απασχόλησε έντονα και τα ελληνικά ΜΜΕ, μετά τον χυδαίο σχολιασμό της σεξουαλικής επίθεσης από το πάνελ της εκπομπής του Γιώργου Λιάγκα. Τόσο ο παρουσιαστής όσο και οι συνεργάτες τους αστειεύτηκαν στον «αέρα» του ΣΚΑΪ με την τραυματική εμπειρία της φοιτήτριας. Ο Γιώργος Λιάγκας θα λογοδοτήσει στο Πρωτοβάθμιο Πειθαρχικό Συμβούλιο της ΕΣΗΕΑ ενώ ο τρόπος χειρισμού της υπόθεσης από την εκπομπή οδήγησε στην παραίτηση της Κατερίνας Γκαγκάκη από τη θέση που κατείχε στον δήμο της Αθήνας .</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/258310/kataggelia-pos-nearos-ekspermatise-stin-plati-foititrias-poy-meletoyse-sti-vivliothiki-toy-apth"/>
        <a href="https://www.lifo.gr/now/media/258963/kai-sto-peitharxiko-tis-esiea-tha-logodotisei-o-liagkas-ekselikseis-meta-tin-paremvasi-esr"/>
        <a href="https://www.lifo.gr/now/politics/259152/mpakogiannis-dekti-i-paraitisi-tis-gkagkaki-gia-logoys-eythiksias"/>
      </related>
    </article>
  </body>
</html>