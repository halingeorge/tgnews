<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640491/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%DA%A9%D8%B1%D8%A7%DB%8C%D9%87-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%A8%DB%8C%D9%86-%D8%B4%D9%87%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:04:00+00:00"/>
    <meta property="og:title" content="برخورد با افزایش کرایه تاکسی‌های بین شهری"/>
    <meta property="og:description" content="مدیرکل حمل و نقل مسافر سازمان راهداری و حمل و نقل جاده ای از ممنوعیت افزایش کرایه اتوبوس و تاکسی های بین شهری و برخورد شدید با متخلفان خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640491/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%DA%A9%D8%B1%D8%A7%DB%8C%D9%87-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%A8%DB%8C%D9%86-%D8%B4%D9%87%D8%B1%DB%8C">برخورد با افزایش کرایه تاکسی‌های بین شهری</a>
      </h1>
      <h2>مدیرکل حمل و نقل مسافر سازمان راهداری و حمل و نقل جاده ای از ممنوعیت افزایش کرایه اتوبوس و تاکسی های بین شهری و برخورد شدید با متخلفان خبر داد.</h2>
      <address><time datetime="2019-11-18T12:04:00+00:00">18 Nov 2019, 12:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، داریوش باقرجوان در گفت وگوی درباره آخرین وضعیت <b>سهمیه بنزین</b> ناوگان سواری کرایه بین شهری برای ۳۵ هزار دستگاه تاکسی بین شهری با<b> پلاک «ع»</b> در کشور اظهار داشت: بر اساس ابلاغیه وزارت کشور برای تاکسی های بین شهری تک سوز ۷۵۰ لیتر و برای تاکسی های بین شهری دوگانه سوز معادل ۶۰ درصد تک سوز (۴۵۰ لیتر) در نظر گرفته است. اما دو ماه مهلت داده شد تا سازمان راهداری در بحث پیمایش اقدامات للزم را انجام دهد.</p>
      <p>وی ادامه داد: پس از دو ماه، سهمیه سوخت خودروهای سواری کرایه بین شهری بر اساس میزان کارکرد و فعالیت اختصاص می یابد؛ به این معنا که به میزان پیمایش و همزمان با آن، جابجایی مسافر داشته باشند، سوخت دریافت می کنند و این سهمیه بندی ۷۵۰ یا ۴۵۰ لیتر منتفی خواهد شد. به عبارت دیگر، پیمایش وسایل نقلیه به تنهایی قابل قبول نیست و تنها پیمایشی مورد قبول خواهد بود که در آن مسافر نیز جابه جا شود.</p>
      <p>سامانه هایی که بر روی سواری های کرایه نصب می شود</p>
      <p>مدیرکل حمل و نقل مسافر سازمان راهداری و حمل و نقل جاده ای تأکید کرد: ملاک عمل در پیمایش بر اساس سامانه جی پی اس خواهد بود؛ ملاک عمل در تشخیص جابه جایی مسافر نیز بر اساس بانک اطلاعاتی و سامانه صورت وضعیت های بر خط (آنلاین) سازمان راهداری و حمل و نقل جاده ای تعیین شده است.</p>
      <p>باقرجوان افزود: آن دسته از رانندگانی که این دو مورد شامل پیمایش و جابه جایی مسافر را داشته باشند و همراه آن قوانین و مقررات را رعایت کنند و تخلفی در زمینه اخذ کرایه نداشته باشند، سوخت به آنها تعلق می گیرد.</p>
      <p>مجوزی برای افزایش کرایه تاکسی های بین شهری صادر نشد</p>
      <p>وی با تأکید بر این مجوز افزایش کرایه تاکسی های بین شهری صادر نشده، گفت: با هر گونه افزایش کرایه برخورد می کنیم مسافران نیز در جریان باشند که نرخ کرایه ها، همان نرخ های سابق است و اگر با پدیده افزایش کرایه مواجه شدند، به سامانه پیام کوتاه ۱۰۰۰۱۴۱ و تلفن گویای ۱۴۱ اطلاع دهند. علاوه بر این، در پایانه های مسافربری نیز همکاران ما در سازمان راهداری و حمل و نقل جاده ای استان ها مستفر هستند تا نظرات و شکایات مسافران را دریافت کنند.</p>
      <p>این مقام مسئول در سازمان راهداری و حمل و نقل جاده ای درباره سرویس های دربستی تاکسی های بین شهری تصریح کرد: سرویس های دربستی نیز مشمول صدور صورت وضعیت بوده و رانندگان می توانند در صورت داشتن سرویس های دربستی و ثبت آن در سامانه بر خط سازمان راهداری، بر اساس آن سوخت دریافت کنند. بنابراین هر گونه ترددی که به صدور صورت وضعیت منجر شود، به عنوان ملاک عمل برای محاسبه کیلومتراژ طی شده جهت تخصیص سوخت قرار خواهد گرفت.</p>
      <p>معافیت مالیاتی تاکسی های بین شهری</p>
      <p>وی درباره معافیت مالیاتی تاکسی های بین شهری یادآور شد: سواری های کرایه بین شهری از مالیات معافند و تنها از محل کرایه های دریافتی، ۵ درصد را شرکت های حمل و نقل به عنوان عوارض شهری به شهرداری ها پرداخت می کنند. اما ناوگان، معافیت مالیاتی دارند.</p>
      <p>تشکیل پرونده تعزیراتی برای افزایش کرایه تاکسی های بین شهری</p>
      <p>باقرجوان درباره افزایش کرایه تاکسی های بین شهری خاطرنشان کرد: این اقدام به هیچ عنوان تأیید نمی شود تا بلافاصله اقدام شود. سازمان تعزیرات حکومتی نیز در کنار همکاران ما در سازمان راهداری در پایانه ها مستقرند و اگر افزایش کرایه گزارش شود، بلافاصله پرونده تشکیل می شود و با عوامل متخلف شدیدترین برخوردها انجام می شود چون اصلا نباید کسی در این شرایط به گرانی دامن بزند.</p>
      <p>آزادسواری و افزایش کرایه اتوبوس تخلف است</p>
      <p>وی در خصوص آزادسواری اتوبوس ها در خارج از پایانه گفت: مسافران صرفا از طریق شرکت های حمل و نقل اقدام به خرید بلیت کنند و به نوعی محل سوءاستفاده ها را کم کنند. چون ردیابی تخلفات در صورت خرید بلیت خارج از سامانه شرکت های حمل و نقلی برای ما مقدور نیست. جابه جایی مسافران از سوی اتوبوس ها در حال حاضر با نرخ های موجود صورت می گیرد.</p>
      <p>به گفته مدیرکل مسافری سازمان راهداری، آزادسواری اتوبوس ها خارج از پایانه تخلف است شرکت ها یا رانندگانی که به این شکل اقدام به مسافرگری می کنند، در کمیسیون های مربوطه به پرونده های آنها رسیدگی خواهد شد. در کنار آزادسواری نیز امکان تخلف دریافت کرایه اضافه مطرح می شود که به هیچ عنوان مورد پذیرش نیست و رسیدگی به این تخلف، جدی تر و شدیدتر خواهد بود.</p>
    </article>
  </body>
</html>