<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640504/%D8%AF%D8%B1%DA%AF%DB%8C%D8%B1%DB%8C%E2%80%8C%D9%87%D8%A7-%D8%AF%D8%B1-%D8%B9%D8%AF%D9%86-%DB%8C%D9%85%D9%86-%D8%A7%D8%B2-%D8%B3%D8%B1-%DA%AF%D8%B1%D9%81%D8%AA%D9%87-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:28:00+00:00"/>
    <meta property="og:title" content="درگیری‌ها در «عدن» یمن از سر گرفته شد"/>
    <meta property="og:description" content="با وجود امضای توافق ریاض در پنجم نوامبر جاری، نیروهای تحت حمایت امارات با افراد مسلح وابسته به دولت مستعفی یمن در عدن بار دیگر درگیر شدند."/>
  </head>
  <body>
    <article>
      <h1>
        <a href="https://www.bultannews.com/fa/news/640504/%D8%AF%D8%B1%DA%AF%DB%8C%D8%B1%DB%8C%E2%80%8C%D9%87%D8%A7-%D8%AF%D8%B1-%D8%B9%D8%AF%D9%86-%DB%8C%D9%85%D9%86-%D8%A7%D8%B2-%D8%B3%D8%B1-%DA%AF%D8%B1%D9%81%D8%AA%D9%87-%D8%B4%D8%AF">درگیری‌ها در «عدن» یمن از سر گرفته شد</a>
      </h1>
      <h2>با وجود امضای توافق ریاض در پنجم نوامبر جاری، نیروهای تحت حمایت امارات با افراد مسلح وابسته به دولت مستعفی یمن در عدن بار دیگر درگیر شدند.</h2>
      <address><time datetime="2019-11-18T12:28:00+00:00">18 Nov 2019, 12:28</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بر <b>خلاف توافق</b> «ریاض»، درگیری مسلحانه در استان عدن در <b>جنوب یمن</b> از سر گرفته شد.</p>
      <p>این درگیری میان نیروهای موسوم به «الحزام الامنی» (کمربند امنیتی) شاخه نظامی گروه «المجلس الانتقالی الجنوبی» (شورای انتقالی) وابسته به امارات، با افراد مسلح در «عدن» گزارش شده است.</p>
      <p>شورای انتقالی جنوب که عامل امارات در جنوب یمن است، درباره این درگیری‌ها گفت که ناگزیر شده، اقدامات تحریک‌آمیزی را که در روند اجرای توافق ریاض خلل ایجاد می‌کند، متوقف کند.</p>
      <p>توافق ریاض، توافق عربستان و امارت برای تقسیم قدرت در عدن، در جنوب یمن است که پنجم ماه اکتبر (ماه گذشته) میان متحدان آنان در ریاض امضا شد. دولت مستعفی «عبد ربه منصور هادی» (متحد ریاض) و شورای انتقالی (متحد امارات) این توافق را امضا کردند و بر اساس آن قرار شد که دولت در عدن از عناصر دو طرف تشکیل شود.</p>
      <p>به نوشته پایگاه خبری شبکه «<a href="https://www.aljazeera.net/news/politics/2019/11/18/%D8%A7%D9%84%D9%8A%D9%85%D9%86-%D9%82%D9%88%D8%A7%D8%AA-%D8%A7%D9%84%D8%AD%D8%B2%D8%A7%D9%85-%D8%A7%D9%84%D8%A5%D9%85%D8%A7%D8%B1%D8%A7%D8%AA-%D8%B9%D8%AF%D9%86">الجزیره</a>»، منابع آگاه یمنی، یکشنبه شب اعلام کردند که نیروهای کمربند امنیتی حملاتی را در منطقه «دارسعد» واقع در استان عدن، انجام دادند و افراد مسلح این محله نیز مقابل آنها ایستادند و این نیروها را به عقب‌نشینی مجبور کردند اما آنها بار دیگر با تجهیزات بیشتر به دار سعد بازگشتند.</p>
      <p>بر اساس این گزارش، این درگیری‌ها به محله‌های «المحاریق» و «السیلة» در «الشیخ عثمان» نیز کشیده شد و طی آن، از دو طرف شماری زخمی شدند.</p>
      <p>از سوی دیگر، شورای انتقالی طی پستی در توئیتر، این درگیری‌ها را این‌گونه توجیه کرد که تلاش کرده، اقدامات تحریک‌آمیز علیه توافق ریاض را از سوی افرادی که آنها را فرماندهی نظامی اخوانی در دولت یمن می‌خواند، مهار کند.</p>
      <p>شورای انتقالی از فرماندهی ائتلاف سعودی - اماراتی خواست تا طرف مقابل (دولت عبدربه منصور هادی) را به توقف این اقدامات تحریک آمیز و نقض‌ توافق ریاض ملزم کند.</p>
    </article>
  </body>
</html>