<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%81%ce%bd%ce%bf%cf%8d%ce%bd%cf%84%ce%b1%ce%b9-%cf%84%ce%b7%ce%bd-%cf%80%ce%b1%cf%81%ce%bf%cf%87%ce%ae-%ce%b2%ce%af%ce%b6%ce%b1%cf%82-%cf%83%ce%b5-%ce%ad%ce%bb%ce%bb%ce%b7%ce%bd%ce%b5%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T12:44:46+00:00"/>
    <meta property="og:title" content="Αρνούνται την παροχή βίζας σε Έλληνες της Κριμαίας που θέλουν να επισκεφθούν την Ελλάδα"/>
    <meta property="og:description" content="Πρόσφατα περιστατικά άρνησης παροχής θεωρήσεων εισόδου σε Έλληνες της Κριμαίας, που θέλουν να επισκεφτούν τη χώρα μας, έρχονται στο φως της δημοσιότητας."/>
  </head>
  <body>
    <article>
      <h1>Αρνούνται την παροχή βίζας σε Έλληνες της Κριμαίας που θέλουν να επισκεφθούν την Ελλάδα</h1>
      <address>
        <time datetime="2019-11-18T12:44:46+00:00">18 Nov 2019, 12:44</time>
      </address>
      <p>
        <b>Πρόσφατα περιστατικά άρνησης παροχής θεωρήσεων εισόδου σε Έλληνες της Κριμαίας, που θέλουν να επισκεφτούν τη χώρα μας, έρχονται στο φως της δημοσιότητας.</b>
      </p>
      <p>Τους τελευταίους μήνες του 2019, ο Ελληνισμός της Ρωσίας υπέστη μια νέα μεγάλη ήττα. Σχολεία και πανεπιστήμια ζήτησαν βίζες εισόδου στην Ελλάδα, από τα ελληνικά προξενεία της Ρωσίας, για ακαδημαϊκές δραστηριότητες και δεν έλαβαν το πράσινο φως.</p>
      <p>Τα παραπάνω αποκαλύπτει στο Sputnik o δικηγόρος Γιάννης Ραχιώτης που έγινε αποδέκτης των καταγγελιών.</p>
      <p>
        <b>Και εξιστορεί τα περιστατικά:</b>
      </p>
      <p>Φοιτητές ελληνικής καταγωγής, κάτοικοι Κριμαίας, οι οποίοι σπούδασαν ελληνική φιλολογία στη Θεσσαλονίκη και είχαν επισκεφτεί την Ελλάδα στο παρελθόν, δεν τους επετράπη να βγάλουν βίζα. Οι ελληνικές προξενικές αρχές τους είπαν: «Να πάτε στο Κίεβο να βγάλετε βίζα».</p>
      <p>Το δεύτερο περιστατικό αφορά στην άρνησή τους σε παιδιά που θέλησαν να βρεθούν στην Ελλάδα και να χορέψουν ελληνικούς παραδοσιακούς χορούς.</p>
      <p>«Δεν τους άφησαν να χορέψουν παραδοσιακούς χορούς. Αρνήθηκαν βίζα φέτος, το 2019, σε ένα παραδοσιακό σχολικό συγκρότημα λαϊκών χορών ελληνικής καταγωγής».</p>
      <p>Το τρίτο περιστατικό αφορά καθηγητές πανεπιστημίου, που ήταν συνδιοργανωτές σε ακαδημαϊκό σεμινάριο στην Κρήτη.</p>
      <p>«Κάποιοι καθηγητές πανεπιστημίου ελληνικής καταγωγής δεν απέκτησαν το δικαίωμα εισόδου στη χώρα. Ήθελαν να βρεθούν στην Κρήτη για σεμινάριο, στο οποίο, μάλιστα, ήταν και συνδιοργανωτές».</p>
      <p>Ο ίδιος αναφέρει, επίσης, τη μεγάλη απογοήτευση που υπάρχει ανάμεσα στους 7.000-8.000 περίπου Έλληνες της Κριμαίας:</p>
      <p>«Οι Έλληνες της Κριμαίας δεν έχουν τη δυνατότητα να συναντηθούν με τους συγγενείς τους στην Ελλάδα, ανησυχούν πολύ. Έχουν στενοχωρηθεί αρκετά με το γεγονός της άρνησης του Ελληνικού Προξενείου και της Πρεσβείας της Ελλάδος να δοθούν βίζες και άδεια επίσκεψης στους ιδίους και τα μέλη της οικογένειάς τους, ώστε να ιδωθούν με τους συγγενείς τους».</p>
      <p>Πώς μπορούν να διεκδικήσουν το δίκαιο τους;<br/>«Προσφυγή στα ελληνικά δικαστήρια και μετά στο ευρωπαϊκό δικαστήριο αν δεν δικαιωθούν. Σε περίπτωση απόρριψης από τα εθνικά δικαστήρια, ο αιτών δικαιούται να προσφύγει στο Ευρωπαϊκό Δικαστήριο των Δικαιωμάτων του Ανθρώπου-ΕΔΔΑ. Η διαδικασία αυτή ισχύει για όλα τα κράτη μέλη της ΕΕ, επειδή υπάρχει ένας κανονισμός της ΕΕ που παρέχει το δικαίωμα προσφυγής για απόρριψη αίτησης θεώρησης (άρθρο 32 παρ. 3 του άρθρου 2009/810)», λέει ο κ. Ραχιώτης.</p>
      <p>Όσον αφορά την Κριμαία και τις βίζες, ο ίδιος επισημαίνει πως θα δυσκολεύονταν τα ελληνικά δικαστήρια να υπερασπίσουν το ότι δεν δίνουν βίζες. «Υπάρχει μια τεράστια διαφοροποίηση, από το να το υποστηρίζουν πολιτικά οι ελληνικές αρχές και άλλο, από το να το υποστηρίζουν νομικά».</p>
      <p>Σύμφωνα με τον δικηγόρο, είναι πολύ δύσκολο να πουν ότι είναι άκυρο το δημοψήφισμα επανένωσης της Κριμαίας με τη Ρωσία. Όπως εξηγεί:</p>
      <p>«Η ένταξη της Κριμαίας στη Ρωσία, είναι σύμφωνη με το διεθνές δίκαιο. Η άρνηση των αρχών του Προξενείου της ΕΕ, να την αποδεχθεί ως νόμιμη πραγματικότητα αντίκειται στον Χάρτη των Ηνωμένων Εθνών, στο Διεθνές Σύμφωνο για τα Πολιτικά και Πολιτικά Δικαιώματα του 1966 και επίσης σε αντίθεση με την Τελική Πράξη του Ελσίνκι (ειδικότερα, αντίκειται στο δικαίωμα της αυτοδιάθεσης των λαών και στην αρχή της κρατικής κυριαρχίας). Έτσι, οι πράξεις των αρχών του Προξενείου της ΕΕ που βασίζονται στο πρόσχημα ότι η Κριμαία δεν ανήκει στο ρωσικό έδαφος είναι άκυρες και ανενεργές, σε αντίθεση με τις διεθνείς συνθήκες που δεσμεύουν τα κράτη της ΕΕ».</p>
    </article>
  </body>
</html>