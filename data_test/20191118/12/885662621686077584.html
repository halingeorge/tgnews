<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125507/hsbc-agoraste-ellinikes-trapezes-den-eystathoyn-oi-anisyhies-ton"/>
    <meta property="og:site_name" content="Insider"/>
    <meta property="article:published_time" content="2019-11-18T12:19:00+00:00"/>
    <meta property="og:title" content="HSBC: Αγοράστε ελληνικές τράπεζες – Δεν ευσταθούν οι ανησυχίες των «αρκούδων»"/>
    <meta property="og:description" content="Η HSBC χαρακτηρίζει σχεδόν «εγγυημένη» την περαιτέρω βελτίωση του οικονομικού κλίματος στην Ελλάδα, διαπιστώνει ωστόσο πως οι τιμές των τραπεζικών μετοχών έχουν μείνει πίσω και δεν ακολουθούν το γενικότερο κλίμα βελτίωσης."/>
  </head>
  <body>
    <article>
      <h1>HSBC: Αγοράστε ελληνικές τράπεζες – Δεν ευσταθούν οι ανησυχίες των «αρκούδων»</h1>
      <h2>Η HSBC χαρακτηρίζει σχεδόν «εγγυημένη» την περαιτέρω βελτίωση του οικονομικού κλίματος στην Ελλάδα, διαπιστώνει ωστόσο πως οι τιμές των τραπεζικών μετοχών έχουν μείνει πίσω και δεν ακολουθούν το γενικότερο κλίμα βελτίωσης.</h2>
      <address>
        <time datetime="2019-11-18T12:19:00+00:00">18 Nov 2019, 12:19</time>
      </address>
      <p><b>«Αγοράστε ελληνικές τράπεζες»</b> συστήνουν οι αναλυτές της<b> HSBC,</b> μέσω σημερινής έκθεσής τους για το εγχώριο τραπεζικό σύστημα, υπό τον τίτλο <b>«Looking for Achilles’ heel».</b></p>
      <p>Ξεκινώντας από το μακροοικονομικό πεδίο, οι αναλυτές της επενδυτικής τράπεζας αναγνωρίζουν ότι το κλίμα για την Ελλάδα, εντός και εκτός, βελτιώνεται, όπως μαρτυρά η άνοδος των σχετικών δεικτών (καταναλωτικής εμπιστοσύνης, οικονομικού κλίματος), η πτώση των ελληνικών spreads και η αναθέρμανση του real estate, όπου παρατηρείται αύξηση των τιμών.</p>
      <p>Αναλύοντας τα ανωτέρω, η HSBC χαρακτηρίζει σχεδόν «εγγυημένη» την περαιτέρω βελτίωση του οικονομικού κλίματος στην Ελλάδα, διαπιστώνει ωστόσο πως οι τιμές των τραπεζικών μετοχών έχουν μείνει πίσω και δεν αντανακλούν το γενικό κλίμα βελτίωσης. Τα μηνύματα από το μακροοικονομικό πεδίο δεν έχουν μεταφραστεί σε υψηλότερες αποτιμήσεις για τις τραπεζικές μετοχές τους τελευταίους μήνες.</p>
      <p>
        <b>Ποια είναι η «Αχίλλειος Πτέρνα» των ελληνικών τραπεζών;</b>
      </p>
      <p>«Τι είναι αυτό που κρατάει πίσω τις τραπεζικές μετοχές;». Επιχειρώντας η HSBC να ανακαλύψει την «Αχίλλειο Πτέρνα» τους, στρέφεται στους ισχυρισμούς των «αρκούδων», οι οποίες κάνουν λόγο για χαμηλή ποιότητα κεφαλαίων στο ελληνικό τραπεζικό σύστημα, αλλά και για αυξημένους κινδύνους σε ό,τι αφορά τον στόχο μείωσης των κόκκινων δανείων.</p>
      <p>«Οι αιτιάσεις των αρκούδων είναι υπερβολικές και δεν συμμεριζόμαστε την ανησυχία τους», σημειώνει η HSBC και εξηγεί περαιτέρω: Τα σχέδια μείωσης των κόκκινων δανείων κινούνται στη σωστή κατεύθυνση και όλα τα δεδομένα συναινούν σε μια θετική έκβαση. Περισσότερες συστημικές λύσεις στο μέτωπο μείωσης του όγκου των κόκκινων δανείων των τραπεζών θα λειτουργήσουν θετικά για τα πιστωτικά ιδρύματα.</p>
      <p>
        <b>Σύσταση buy για τις ελληνικές τράπεζες</b>
      </p>
      <p>Οι αναλυτές της HSBC δίνουν σύσταση buy (αγορά) για τις τέσσερις συστημικές τράπεζες. Συγκεκριμένα αναβάθμισαν σε buy από hold (διακράτηση) προηγουμένως, τη σύσταση για τη Eurobank, την Εθνική Τράπεζα και την Τράπεζα Πειραιώς, ενώ επαναβεβαίωσαν το buy για τη μετοχή της Alpha Bank.</p>
      <figure>
        <img src="https://www.insider.gr/sites/default/files/inline-images/HSBC%201.JPG"/>
      </figure>
      <p>«Εκτιμούμε ότι η αγορά θα συνεχίσει να εκπλήσσεται θετικά από την εφαρμογή της μεταρρυθμιστικής ατζέντας και των ενθαρρυντικών αναθεωρήσεων στο μακροοικονομικό πεδίο. Η κερδοφορία και η ποιότητα των στοιχείων ενεργητικού των τραπεζών θα συνεχίσουν να βελτιώνονται, ενώ, με τις κατάλληλες πρωτοβουλίες των αρχών θα περιοριστούν οι ανησυχίες της αγοράς για την ποιότητα των κεφαλαίων των τραπεζών», καταλήγει η HSBC.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125450/megaloy-erikson-diamorfonetai-neo-topio-stin-agora-kokkinon-daneion"/>
        <a href="https://www.insider.gr/epiheiriseis/trapezes/125401/xefortonoyn-ta-kokkina-akinita-oi-trapezes"/>
        <a href="https://www.insider.gr/eidiseis/trapezes/125389/trapezites-den-symfonoyme-me-tin-ekthesi-toy-dnt"/>
      </related>
    </article>
  </body>
</html>