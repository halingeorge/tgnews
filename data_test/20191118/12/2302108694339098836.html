<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/doi-copii-si-mama-unuia-dintre-ei-au-murit-la-timisoara-dupa-ce-in-bloc-a-fost-facuta-deratizare-alte-persoane-sunt-la-spital-iar-imobilul-a-fost-evacuat.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T12:52:03+00:00"/>
    <meta property="og:title" content="Doi copii și mama unuia dintre ei au murit la Timișoara, după ce în bloc a fost făcută dezinsecție. Alte persoane sunt la spital, iar imobilul a fost evacuat / ISU: Există suspiciunea unei cauze toxice"/>
    <meta property="og:description" content="UPDATE: Reprezentanţii Inspectoratului pentru Situaţii de Urgenţă (ISU) Timiş au anunţat, luni, că „există suspiciunea unei cauze toxice” în imobilul în"/>
  </head>
  <body>
    <article>
      <h1> Doi copii și mama unuia dintre ei au murit la Timișoara, după ce în bloc a fost făcută dezinsecție. Alte persoane sunt la spital, iar imobilul a fost evacuat / ISU: Există suspiciunea unei cauze toxice </h1>
      <address><time datetime="2019-11-18T12:52:03+00:00">18 Nov 2019, 12:52</time> by <a rel="author">Redacția</a></address>
      <p><i><b>UPDATE:</b></i>Reprezentanţii Inspectoratului pentru Situaţii de Urgenţă (ISU) Timiş au anunţat, luni, că „există suspiciunea unei cauze toxice” în imobilul în care locuiau femeia și cei doi copii care au murit. La Prefectura Timiş s-a reunit Comitetul Judeţean pentru Situaţii de Urgenţă, care a stabilit evacuarea blocului de locuinţe. De asemenea, locatarii imobilului vor fi duşi la Urgenţe pentru recoltarea de analize medicale, relatează News.ro.</p>
      <p>„La ora 14.00 a fost convocat Comitetul Judeţean pentru Situaţii de Urgenţă şi s-a stabilit evacuarea întregului bloc (parter plus 4 etaje, în total 200 de apartamente)”, a transmis ISU Timiş.</p>
      <p>Comitetului pentru Situaţii de Urgenţă a mai dispus evaluarea medicală a tuturor persoanelor din imobil la cele două spitale din Timişoara, cazarea persoanelor în spaţiile identificate la nivelul municipiului Timişoara, asigurarea apei potabile de către Consiliul Judeţean Timiş, centralizarea datelor referitoare la adresă din partea STS şi UPU pentru a identifica eventuale alte persoane afectate, executarea primei cercetări CBRN (Centrul de Cercetare Științifică pentru Apărare) cu echipajele ISU Timiş şi ISU Bihor, executarea primei cercetări chimice la alte două locaţii identificate de IPJ Timiş, activarea grupei operative a ISU Timiş şi deplasarea punctului de comandă mobil.</p>
      <p>La faţa locului, echipajul CBRN din cadrul ISU Timiş face măsurători în toate apartamentele.</p>
      <p><i><b>Știrea inițială:</b></i> Doi copii, unul de doar 9 zile și celălalt de 3 ani, precum şi mama unuia dintre ei, de 29 de ani, au murit la Timişoara, în ultimele zile, iar alte persoane din același bloc au ajuns la spital. În blocul în care locuiau a avut loc o dezinsecție la sfârșitul săptămânii trecute, iar la acest moment a fost evacuat întreg imobilul.</p>
      <figure>
        <img src="https://cdn.g4media.ro/wp-content/uploads/2019/11/timisoara3.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/timisoara3.jpeg"/>
      </figure>
      <p>Nouă oameni au ajuns, în ultimele zile, la spital, iar toţi sunt locatari ai aceluiaşi bloc de locuinţe aflat pe strada Mioriţei din Complexul Studenţesc din Timişoara. Dintre cei nouă ajunşi la spital, trei au decedat. Primul care a ajuns la spital a fost un bebeluş de doar 9 zile care sâmbătă a fost dus la Spitalul de Copii ”Louis Ţurcanu” şi despre care medicii credeau iniţial că s-a înecat cu lapte, potrivit <a href="https://www.news.ro/eveniment/timisoara-doi-copii-si-mama-unuia-dintre-ei-au-murit-iar-alti-locatari-din-acelasi-bloc-au-ajuns-la-spital-recent-in-imobil-s-a-facut-dezinsectie-1922401518002019111419173762">News.ro</a>.</p>
      <p>Ambulanţa a fost chemată, duminică, la un alt apartament din acelaşi bloc, unde medicii au preluat un copil de trei ani care avea dureri de burtă şi de cap, dar şi vărsături. Iniţial, părinţii au refuzat internarea copilului, însă, în cele din urmă ei au decis să îl interneze, totuşi. Copilul a murit duminică, iar luni dimineaţă a murit şi mama acestuia.</p>
      <p>Doctorii au intervenit apoi pentru alţi doi copii şi patru adulţi din acelaşi imobil, care aveau aceleaşi simptome şi care au fost şi ei internaţi.</p>
      <p>„15 apeluri au fost începând de sâmbătă, de la ora 8.00 dimineaţa, de la aceeaşi adresă. La primul copil, de 10 zile, s-a presupus că ar fi fost înecat cu lapte. Apoi un al doilea copil de trei ani a murit şi acum şi mama acestuia din urmă. Nu se ştie exact cauza, aşteptăm rezultatul autopsiei”, a declarat Florin Crişan, purtător de cuvânt al Serviciului de Ambulanţă Timiş.</p>
      <p>Potrivit corespondentului <a href="https://www.digi24.ro/stiri/actualitate/doi-copii-si-mama-unuia-dintre-ei-au-murit-la-timisoara-dupa-ce-in-bloc-a-fost-facuta-deratizare-alte-patru-persoane-sunt-la-spital-1218416">Digi24</a>, dezinsecția în bloc a fost făcută între 16 și 18 noiembrie. După această operațiune, familii din cinci apartamente au sunat la ambulanță pentru că s-au simțit rău.</p>
      <p>După ce au constatat că toate aceste persoane locuiau în același bloc, angajații spitalului au sesizat, luni dimineață, Direcția de Sănătate Publică. De asemenea, o anchetă a fost declanșată și de către Inspectoratul de Poliție Județean Timiș.</p>
      <p>DSP a prelevat probe de apă și a a chemat reprezentantul firmei de deratizare pentru a se stabili ce substanțe au fost folosite la deratizare.</p>
      <p>Toți locatarii din bloc au fost evacuați, a declarat secretarul de stat Raed Arafat.</p>
      <p>Locatarii au fost transportaţi cu microbuze de la ISU şi cu ambulanţe de prim ajutor la Unitatea de Primiri Urgenţe. E vorba despre aproximativ 30-35 de persoane la acest moment, a mai declarat Arafat la Digi24.</p>
      <p>Strada Mioriţei a fost complet blocată, fiind mobilizate forţe de intervenţie, inclusiv echipa CBRN.</p>
      <p>
        <i>Sursa foto: Inquam Photos / Virgil Simonescu</i>
      </p>
    </article>
  </body>
</html>