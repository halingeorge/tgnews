<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-industrie_feroviara-23497914-elvetia-extinde-nivelul-intregii-tari-tehnologia-care-permite-pasagerilor-urce-tren-fara-bilet-taxarea-face-automat-finalul-calatoriei-chiar-daca-pasagerul-merge-autobuzul-sau-tramvaiul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T12:33:00+00:00"/>
    <meta property="og:title" content="Elveția extinde la nivelul întregii țări tehnologia care le permite pasagerilor să se urce în tren fără bilet. Taxarea se face automat la finalul călătoriei, chiar dacă pasagerul merge și cu autobuzul sau tramvaiul"/>
    <meta property="og:description" content="Elveția extinde în toată rețeaua sa feroviară una dintre cele mai moderne sisteme de taxare din lume, bazat pe o aplicație de mobil. Practic, dacă pleci din orașul A în orașul B cu"/>
  </head>
  <body>
    <article>
      <h1>Elveția extinde la nivelul întregii țări tehnologia care le permite pasagerilor să se urce în tren fără bilet. Taxarea se face automat la finalul călătoriei, chiar dacă pasagerul merge și cu autobuzul sau tramvaiul</h1>
      <address><time datetime="2019-11-18T12:33:00+00:00">18 Nov 2019, 12:33</time> by <a rel="author">Vlad Barza</a></address>
      <p><b>Elveția extinde în toată rețeaua sa feroviară una dintre cele mai moderne sisteme de taxare din lume, bazat pe o aplicație de mobil. Practic, dacă pleci din orașul A în orașul B cu trenul și apoi în acel oraș mai trebuie să iei trei stații autobuzul și două stații tramvaiul, nu este nevoie să cumperi bilet înainte, ci ești taxat automat la finalul călătoriei. Tehnologia a fost testată de operatorul feroviar de stat SBB - CFF pe 15.000 de useri, dar acum este extinsă la întreaga rețea feroviară.</b><br/><br/>Tehnologia este furnizată de o aplicație numită Fairtiq care este prezentă în mai multe țări. Vorbim practic de automatizare, fiindcă cei care folosesc aplicația trebuie să-și dea check-in când începe călătoria și apoi să apese butonul de STOP la final, chiar dacă în drumul lor au folosit nu doar trenul, ci și autobuz, tramvai sau transport maritim.<br/><br/>Aplicația vede unde este user-ul, cu ce mijoc de transport se deplasează și calculează la final tariful întregii călătorii, luând apoi banii de pe card. Aplicația este excelentă fiindcă agregă mai multe moduri de transport într-un singur sistem de taxare. Trebuie spus că aplicația nu cuprinde însă toate sistemele de transport în comun, ci doar cu cele incluse într-un parteneriat.<br/><br/>Aplicația este gândită să-i ofere user-ului prețul cel mai mic. Dacă, spre exemplu, călătoria ar fi fost acoperită de un abonament pe o zi, user-ul este taxat conform tarifului din acel abonament, mai mic decât dacă persoana și-ar fi cumpărat bilet clasic chiar înainte de călătorie. <br/><br/>În timpul călătoriei aplicația generează un bilet provizoriu care poate fi verificat de controlori.<br/><br/>Dacă uită să dea check-out la finalul călătoriei, pasagerilor le este reamintit acest lucru în aplicație.<br/><br/>Elveția este celebră pentru trenurile sale punctuale, curate și multe, atingând aproape orice comună. Numărul de pasageri s-a dublat din 1980 până în prezent și se estimează că va crește cu 50% până la jumătatea secolului. Joi, parlamentul a aprobat un plan de investiții de 12 miliarde dolari pentru a crește capacitatea rețelei până în 2035.<br/><br/>Sursa: International Railway Journal <br/><br/><br/></p>
    </article>
  </body>
</html>