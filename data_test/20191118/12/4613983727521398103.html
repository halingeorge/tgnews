<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/indeksat-sofix-veche-e-vtoriyat-nay-spadasht-v-sveta-kakvo-sledva.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T12:17:39+00:00"/>
    <meta property="og:title" content="Индексът SOFIX вече е вторият най-спадащ в света. Какво следва?"/>
    <meta property="og:description" content="Единственият по-слабо представящ се бенчмарк е този на нигерийската фондова борса"/>
  </head>
  <body>
    <article>
      <h1>Индексът SOFIX вече е вторият най-спадащ в света. Какво следва?</h1>
      <address><time datetime="2019-11-18T12:17:39+00:00">18 Nov 2019, 12:17</time> by <a rel="author" href="https://money.bg/author/teodor-minchev" target="_blank">Теодор Минчев</a></address>
      <p>Индексът на сините чипове SOFIX завърши през миналата седмица на ниво от 553,88 пункта, което е най-ниската му стойност от три години насам. От началото на годината бенчмаркът е загубил 7.01%, което го прави втория най-губещи индекс в света, след този на Негирия, който изгуби 16.1%. За сравнение след SOFIX по загуба се нареждат индексите на Малайзия (-5.7%) и Йордания (-5.3%).</p>
      <p>Интересен е фактът, че спадът на SOFIX става реалност в контекста на много силно представяне не само на водещите фондови пазари (щатските индекси са при исторически рекорди), но и на индексите в региона. Например гръцкият основен индекс оглави световната класация по ръста на борсовите индекси, след като се покачи с 45%. Второто място е за Русия с 35,6% повишение от началото на годината.</p>
      <p>
        <b>Какви се представят компаниите от </b>
        <b>SOFIX през първите девет месеца?</b>
      </p>
      <p>Като цяло неконсолидираните приходи на дружествата от SOFIX са нараснали едва с 0,63% на годишна база през деветмесечието, докато неконсолидираната печалба - с 4,9%. Явно и инвеститорите не са особено доволни от тримесечните резултати, след като индексът е при най-ниските си нива от близо три години насам.</p>
      <p>С най-голямо повишение в печалбата се отличава Сирма Груп Холдинг. Тя нараства близо седем пъти и половина за първите девет месеца на годината. Това са случва при спад в общите приходи на холдинга от 13,8%. Още два холдинга бележат повишение в печалбата си от над 100% - Холдинг Варна с ръст от 128,9% и Индустриален Холдинг България с повишение от близо 103%.</p>
      <p>Централна Кооперативна Банка е единственото от останалите дружества на SOFIX с ръст на печалбата от над 50% на годишна база, а само три компании регистрират ръст от над 20% на годишна база - Адванс Терафонд (26,5%), Елана Агрокредит (24,8%) и Софарма (20.9%). Още две дружества бележат ръст на финансовия резултат с между 4 и 16%, а при четири се наблюдава понижение на финансовия неконсолидиран резултат, но и четирите консолидират, така че това не е особено показателно.</p>
      <p>Сред дружествата, които не консолидират с най-голям ръст се отличават приходите на Елана Агрокредит - със 120,6%. Само още две компании бележат ръст на неконсолидираните си приходи от над 50% - Холдинг Варна и Индустриален Холдинг България.</p>
      <p>
        <b>SOFIX гони исторически прецедент</b>
      </p>
      <p>Въпреки, че тества дъното си за последните три години, SOFIX се движи в нетрадиционно тесни граници, при изключително ниска волатилност. От началото на годината той се движи в рамките на между 622,2 пункта и 553 пункта, което е в рамките на около 8%. Ако индексът продължи да се търгува заключен в тези граници до края на годината, то това би маркирало най-малкото му изменение от връх до дъно в границата на година.</p>
      <p>За сравнение, през относително спокойните 2010 и 2012 г. SOFIX регистрира промяна между най-високата и най-ниската си точка от съответно 23,5% и 17,5%. Най-близо до текущото изменение е 2015 г., когато станахме свидетели на разлика между най-високата и най-ниската точка на индекса в рамките на 16%. Но дори и това е два пъти повече от наблюдаваната през тази година промяна.</p>
      <p>Ако погледнем към волатилността по още един измерител - разликата между най-високата и най-ниската стойност в рамките на всеки месец, ще видим, че през настоящата година тя е средно 3,9%, което е втората най-ниско равнище след миналата година, когато беше 3,8%. С други думи, <b>в момента сме свидетели на изключително сериозна консолидация, която е възможно да бъде последвана от по-сериозно движение в една от двете посоки.</b></p>
      <p>На инвеститорите им остава единствено да се надяват, че след най-дългата в историята на пазара ни корекция (продължаваща вече две години и четири месеца), която изпревари вече тази от 2014 г., ще последва "избиване" нагоре, по подобие на случилото се през 2016 г.</p>
      <p>Има ли добри новини за инвеститорите? Да и те са няколко. Първо, ключовото психологическо ниво от 550 пункта на този етап остава в сила и ограничава спада. Второ, деветмесечните неконсолидирани отчети далеч не са толкова лоши, че да поставят индекса ни в подобна неблагоприятна позиция. Инвеститорите могат да се надяват още, че с наближаването на края на годината и времето за "счетоводни нагласи" от страна на институционалните инвеститори и януарско-февруарския ръст на индекса, ще видим по-добро представяне за SOFIX.</p>
    </article>
  </body>
</html>