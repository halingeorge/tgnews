<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/dimosia-igeia/597895/yp-ygeia-endiaferon-ksenon-ependyton-gia-ependyseis-stin-ygeia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T12:52:00+00:00"/>
    <meta property="og:title" content="Υπ. Υγεία: Ενδιαφέρον ξένων επενδυτών για επενδύσεις στην Υγεία"/>
    <meta property="og:description" content="Τον Προϋπολογισμό του Υπουργείου Υγείας για το έτος 2020 παρουσίασε σήμερα στην Επιτροπή Οικονομικών και Προϋπολογισμού της Βουλής των Αντιπροσώπων ο..."/>
  </head>
  <body>
    <article>
      <h1>Υπ. Υγεία: Ενδιαφέρον ξένων επενδυτών για επενδύσεις στην Υγεία</h1>
      <address><time datetime="2019-11-18T12:52:00+00:00">18 Nov 2019, 12:52</time> by <a rel="author">SigmaLive</a></address>
      <p><b>Τον Προϋπολογισμό του Υπουργείου Υγείας για το έτος 2020 παρουσίασε σήμερα στην Επιτροπή Οικονομικών και Προϋπολογισμού της Βουλής των Αντιπροσώπων ο Υπουργός Υγείας κ. Κωνσταντίνος Ιωάννου.<br/></b> <br/>Μιλώντας μετά το πέρας της συνεδρίας, ο κ. Ιωάννου ανέφερε ότι «το 2020 είναι ένα μεταβατικό για το Υπουργείο Υγείας, καθότι από 1η Ιουνίου 2020 εφαρμόζεται η 2η φάση του ΓεΣΥ.<br/> <br/>Ο συνολικός Προϋπολογισμός για το Υπουργείο Υγείας είναι €926 εκ. και είναι κατά €156 εκ. περίπου αυξημένος σε σχέση με το 2019. Η αύξηση αυτή οφείλεται στις εισφορές που θα καταβάλλονται από το Κράτος για το Γενικό Σχέδιο Υγείας που είναι €418 εκ.<br/> <br/>Αν συνυπολογιστούν οι δαπάνες που έχουν μεταφερθεί στον Οργανισμό Κρατικών Υπηρεσιών Υγείας μαζί με τις δαπάνες του Υπουργείου Υγείας, ο συνολικός Προϋπολογισμός είναι αυξημένος κατά περίπου €35 εκ.. Τα κύρια Άρθρα στα οποία υπάρχουν αυξομειώσεις αφορούν στη μισθοδοσία των Λειτουργών του Υπουργείου Υγείας, όπου λόγω των μισθολογικών αναβαθμίσεων που έχουν προσφερθεί από το 2018 και το 2019, όπως επίσης και την αύξηση κατά 50% των επιδομάτων για υπερωρίες με τη Συμφωνία που υπογράφηκε και χαιρετίστηκε από όλες τις συντεχνίες, έχει ένα συν ολικό κόστος στο μισθολόγιο γύρω στα €28 εκ.. Υπάρχουν και κάποιες άλλες κατηγορίες όπως τα αναπτυξιακά έργα που υπάρχει στο σύνολο αύξηση, όπως και στην αγορά ιατροτεχνολογικού εξοπλισμού, σε μια προσπάθεια να ενισχύσουμε τα δημόσια νοσηλευτήρια ενόψει του ανταγωνισμού και της 2ης φάσης του ΓεΣΥ».<br/> <br/>Κληθείς να σχολιάσει αναφορά του προς τα μέλη της Επιτροπής ότι υπάρχει ενδιαφέρον από ξένους επενδυτές για επενδύσεις στον τομέα της Υγείας, ο κ. Υπουργός επεσήμανε ότι σε αρκετές συναντήσεις που είχε μέχρι στιγμής το ενδιαφέρον από επενδυτές και εταιρείες του εξωτερικού για δραστηριοποίηση την  Κύπρο στο πλαίσιο του ΓεΣΥ είναι υπαρκτό. «Αντιλαμβάνεστε ότι το ΓεΣΥ αλλάζει άρδην τα δεδομένα στον τομέα της Υγείας, με την ενοποίηση του δημόσιου και του ιδιωτικού τομέα και την πρόσβαση πλέον των ασθενών που ήταν δικαιούχοι του δημοσίου και στον ιδιωτικό τομέα -πλέον δεν θα υπάρχει ιδιωτικός και δημόσιος τομέας-, αλλάζουν και τα δεδομένα στον τομέα της υγείας και αυτά τα δεδομένα αξιολογούνται από εταιρείες του εξωτερικού σε μια προσπάθειά τους να δραστηριοποιηθούν στην Κύπρο. Έχω κάνει αρκετές επαφές με εταιρείες από την Αμερική, την Αίγυπτο, το Ισραήλ και την Ελλάδα που ρωτούν να μάθουν για το Σχέδιο Υγείας όλες τις πληροφορίες, έτσι ώστε να μπορέσουν να λάβουν τις τελικές τους αποφάσεις», δήλωσε ο κ. Ιωάννου.<br/> <br/>Ερωτηθείς εάν κάποια από αυτές τις επαφές που γίνονται για επενδύσεις είναι σε προχωρημένο στάδιο, ο Υπουργός Υγείας διευκρίνισε ότι οι επαφές δεν γίνονται με την  Κυπριακή Δημοκρατία αλλά με ιδιώτες. «Για να μην υπάρξει παρανόηση, το ενδιαφέρον δεν είναι για τα δημόσια νοσηλευτήρια. Τα δημόσια νοσηλευτήρια θα παραμείνουν δημόσια. Ευκαιρίας δοθείσης, να υπογραμμίσω για ακόμα μια φορά ότι δεν επίκειται ή δεν πρόκειται να προχωρήσουμε σε οποιαδήποτε μορφή ιδιωτικοποίησης. Αυτά είναι σενάρια επιστημονικής φαντασίας», είπε χαρακτηριστικά ο κ. Υπουργός. Πρόσθεσε ότι δεν μπορεί να γνωρίζει σε ποιο στάδιο βρίσκονται οι συζητήσεις, αφού αυτές γίνονται μεταξύ ιδιωτών του εξωτερικού και της Κύπρου. Συμπλήρωσε δε πως όταν και εφόσον υπάρξει κάτι ανακοινώσιμο, θα γίνει σχετική ενημέρωση από τους ίδιους. Το Υπουργείο Υγείας, συνέχισε, έχει επαφές ως θεσμός για να ενημερώσει σχετικά με τα τεκταινόμενα στον τομέα της Υγείας και να δώσει τα στοιχεία που χρειάζονται οι εταιρείες για να ετοιμάσουν το επιχειρησιακό τους πλάνο.<br/> <br/>Σε ερώτηση εάν η αύξηση στον Προϋπολογισμό θα φέρει βελτίωση στα δημόσια νοσηλευτήρια, ο κ. Ιωάννου απάντησε θετικά, λέγοντας ότι «και οι θέσεις που προβλέπονται στον ΟΚΥπΥ έχουν αυξηθεί γύρω στις 350 από την υφιστάμενη χρονιά, αλλά και στον Προϋπολογισμό του 2020, αν λάβει κάποιος υπόψη τον Προϋπολογισμό του ΟΚΥπΥ που θα κατατεθεί σύντομα στη Βουλή και του Υπουργείου Υγείας, τόσο ο Αναπτυξιακός Προϋπολογισμός, δηλαδή το κονδύλι που προβλέπεται για έργα όσο και για αγορά ιατροτεχνολογικού εξοπλισμού είναι αυξημένο, ειδικά για αγορά εξοπλισμού κατά πολύ αυξημένο σε σχέση με το 2018 και το 2019. Άρα αυτό δείχνει και έμπρακτα τις προσπάθειες τόσο του Οργανισμού όσο και του Υπουργείου να ενισχύουμε τα δημόσια νοσηλευτήρια ενόψει και του επικείμενου ανταγωνισμού που θα δημιουργηθεί από 1η Ιουνίου 2020».<br/> <br/>Επεσήμανε ακόμη πως υπάρχουν προβλήματα στα δημόσια νοσηλευτήρια, σημειώνοντας ότι «δεν είναι εύκολο να αλλάξει νοοτροπία από τη μια μέρα στην άλλη. Πρόκειται για αλλαγή εταιρικής κουλτούρας, να ξεφύγουμε από τα στενά πλαίσια λειτουργίας όπως υπήρχαν, τα δημοσιοϋπαλληλικά, και αυτό χρειάζεται χρόνο. Αλλά η προσπάθεια είναι εκεί, γίνονται αλλαγές. Ενδεικτικά, να αναφέρω ότι όσον αφορά στην Πρωτοβάθμια Φροντίδα Υγείας, που είναι κάτι απτό και μπορούμε να το κρίνουμε, αυτή τη στιγμή ο αριθμός των δικαιούχων που έχουν εγγραφεί στα Κέντρα Υγείας είναι πολύ κοντά στον μέσο όρο δικαιούχων που αναλογεί στον οποιοδήποτε ιατρό στο Σύστημα, λειτουργούν με διευρυμένο ωράριο, με ραντεβού, υπάρχει νοσηλευτικό και γραμματειακό προσωπικό και είναι πλέον σαν Κέντρα Υγείας μέσα στον ΟΚΥπΥ κερδοφόρα. Αυτό είναι πολύ σημαντικό και είναι μια σημαντική ένδειξη ως προς το τι μπορεί, με σκληρή δουλειά, να καταφέρει ο ΟΚΥπΥ, φτάνει να υπάρξει κατανόηση από όλους τους εμπλεκόμενους στα δημόσια νοσηλευτήρια».<br/> <br/>Τέλος, ερωτηθείς εάν έχει προχωρήσει η διαδικασία πλήρωσης των θέσεων στα ΤΑΕΠ, ο Υπουργός Υγείας είπε ότι, με βάση την ενημέρωση που έχει από τη Διεύθυνση του ΟΚΥπΥ, είναι ότι έχουν προσφερθεί συμβόλαια, έχουν γίνει αποδεκτά και αναμένεται η σταδιακή ένταξη των ιατρών στα Τμήματα μέχρι τον Ιανουάριο. «Είναι αυτό που έχουμε πει πάρα πολλές φορές, δυστυχώς η αποχώρηση των ιατρών και το χρονικό διάστημα που απαιτείται για την πλήρωση των θέσεων δημιουργεί κενά με όλα τα συνεπακόλουθα στα ΤΑΕΠ. Ευελπιστώ ότι μέχρι το τέλος Ιανουαρίου, και εάν και εφόσον υπάρχουν κι άλλες αποχωρήσεις, υπάρχει αυξημένο ενδιαφέρον ειδικά από την Ελλάδα, από ιατρούς και μάλιστα έμπειρους και πολύ καταρτισμένους, για να εργαστούν όχι μόνο στα ΤΑΕΠ, αλλά και σε άλλα Τμήματα», ανέφερε καταληκτικά ο Υπουργός Υγείας.<br/> </p>
    </article>
  </body>
</html>