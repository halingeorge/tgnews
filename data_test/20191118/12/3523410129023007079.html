<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640513/%D8%B1%D9%82%D8%A7%D8%A8%D8%AA-%D9%86%D9%87%D8%A7%D8%AF%D9%87%D8%A7%DB%8C-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C-%D8%A8%D8%B1-%D8%B3%D8%B1-%D9%85%D8%B8%D9%86%D9%87%E2%80%8C%DA%AF%DB%8C%D8%B1%DB%8C-%D8%A7%D9%88%D8%B1%D8%A7%D9%82-%D8%AC%D8%AF%DB%8C%D8%AF-%D9%85%D9%86%D9%81%D8%B9%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:50:00+00:00"/>
    <meta property="og:title" content="رقابت نهادهای سرمایه‌گذاری بر سر مظنه‌گیری اوراق جدید منفعت"/>
    <meta property="og:description" content="مدیر ابزارهای نوین مالی فرابورس از شرکت های تامین سرمایه و صندوق های سرمایه گذاری، بانک ها، بیمه ها و نهادهای مالی دعوت کرد تا در ..."/>
  </head>
  <body>
    <article>
      <h1>
        <a href="https://www.bultannews.com/fa/news/640513/%D8%B1%D9%82%D8%A7%D8%A8%D8%AA-%D9%86%D9%87%D8%A7%D8%AF%D9%87%D8%A7%DB%8C-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C-%D8%A8%D8%B1-%D8%B3%D8%B1-%D9%85%D8%B8%D9%86%D9%87%E2%80%8C%DA%AF%DB%8C%D8%B1%DB%8C-%D8%A7%D9%88%D8%B1%D8%A7%D9%82-%D8%AC%D8%AF%DB%8C%D8%AF-%D9%85%D9%86%D9%81%D8%B9%D8%AA">رقابت نهادهای سرمایه‌گذاری بر سر مظنه‌گیری اوراق جدید منفعت</a>
      </h1>
      <h2>مدیر ابزارهای نوین مالی فرابورس از شرکت های تامین سرمایه و صندوق های سرمایه گذاری، بانک ها، بیمه ها و نهادهای مالی دعوت کرد تا در ...</h2>
      <address><time datetime="2019-11-18T12:50:00+00:00">18 Nov 2019, 12:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ندا بشیری در خصوص سامانه ای که اخیرا تحت عنوان مظنه یابی شرکت مدیریت فناوری <b>بورس</b> رونمایی شده و طی سال جاری تجربه دو بار مظنه گیری دیگر را نیز داشته است، گفت: در این سامانه متقاضیان حقوقی فرصت می یابند پیش از اجرای پذیره نویسی صکوک، با ارسال نرخ کارمزد تعهد پذیره نویسی و حجم قابل تعهد خود، در قبولی سمت اوراق منتشره توسط وزارت امور اقتصادی و دارایی کشور رقابت کنند.</p>
      <p>مدیر ابزارهای نوین مالی فرابورس با اعلام اینکه روزهای سه شنبه ۲۸ آبان و چهارشنبه ۲۹ آبان به عنوان بازه تاریخی دریافت «حجم قابل تعهد هریک از نهادها» و «نرخ های کارمزد تعهد پذیره نویسی» متقاضیان در نظر گرفته شده، گفت: درخواست ها در نماد «مظنه» در سامانه مظنه یابی ثبت و در پایان دوره مذکور، اطلاعات در اختیار وزارت امور اقتصادی و دارایی قرار خواهد گرفت.</p>
      <p>وی با اشاره به اینکه از نکات مورد توجه در شیوه جدید مظنه یابی، پنهان (Hidden) بودن درخواست هاست اضافه کرد: با این ویژگی، مشارکت کنندگان از مظنه های پیشنهادی سایرین مطلع نخواهند شد. همچنین مشارکت کنندگان، می بایست نرخ های کارمزد تعهد نویسی خود را به صورت مجموع رقم مربوط به سه سال در سامانه ثبت کنند.</p>
      <p>بشیری با بیان اینکه مظنه یابی در نماد مذکور مربوط به اوراق منفعت دولتی است که احتمالا در نیمه اول آذرماه ۱۳۹۸ منتشر خواهد شد، افزود: این صکوک در سررسید سه ساله توسط وزارت امور اقتصادی و دارایی، بر مبنای درآمدهای آتی مالیاتی دولت منتشر خواهد شد و موعد پرداخت سود آن نیز بر اساس آنچه اعلام شده، هر ۶ ماه یکبار خواهد بود.</p>
      <p>در اطلاعیه مظنه گیری تعهد پذیره نویسی اوراق مالی اسلامی دولت، منتشر شده توسط مدیریت ابزارهای نوین مالی فرابورس ایران، حداقل حجم هر سفارش برابر با هزار میلیارد ریال بوده و ثبت مظنه در سامانه مذکور به منزله قبول تعهد در نظر گرفته می شود.</p>
      <p>همچنین بر اساس این اطلاعیه، وزارت امور اقتصادی و دارایی برای پذیرش یا عدم پذیرش تمام یا بخشی از درخواست های ثبت شده مختار بوده و متقاضیانی که مورد تایید قرار گرفتند، موظفند حداکثر تا ۲ روز کاری پس از اعلام، نسبت به ارائه نسخه های تکمیل شده قراردادهای تعهد پذیره نویسی و سایر مدارک اقدام کنند.</p>
    </article>
  </body>
</html>