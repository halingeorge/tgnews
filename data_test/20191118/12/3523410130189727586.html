<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640492/%D9%BE%D8%B1%D8%AF%D8%A7%D8%AE%D8%AA-%DB%B1%DB%B1%DB%B0%DB%B0%D9%85%DB%8C%D9%84%DB%8C%D8%A7%D8%B1%D8%AF-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D9%84%D8%A7%D8%B9%D9%88%D8%B6-%D8%A8%D9%87-%DA%A9%D8%B4%D8%A7%D9%88%D8%B1%D8%B2%D8%A7%D9%86-%D9%85%D9%86%D8%A7%D8%B7%D9%82-%D8%B3%DB%8C%D9%84%E2%80%8C%D8%B2%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:12:00+00:00"/>
    <meta property="og:title" content="پرداخت ۱۱۰۰میلیارد تسهیلات بلاعوض به کشاورزان مناطق سیل‌زده"/>
    <meta property="og:description" content="مدیرکل دفتر مدیریت بحران وزارت جهاد کشاورزی اعلام کرد: ۱۱ هزار میلیارد ریال کمک بلاعوض و تسهیلات به خسارت دیدگان از سیل در بخش کشاورزی پرداخت شد."/>
  </head>
  <body>
    <article>
      <h1>
        <a href="https://www.bultannews.com/fa/news/640492/%D9%BE%D8%B1%D8%AF%D8%A7%D8%AE%D8%AA-%DB%B1%DB%B1%DB%B0%DB%B0%D9%85%DB%8C%D9%84%DB%8C%D8%A7%D8%B1%D8%AF-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D9%84%D8%A7%D8%B9%D9%88%D8%B6-%D8%A8%D9%87-%DA%A9%D8%B4%D8%A7%D9%88%D8%B1%D8%B2%D8%A7%D9%86-%D9%85%D9%86%D8%A7%D8%B7%D9%82-%D8%B3%DB%8C%D9%84%E2%80%8C%D8%B2%D8%AF%D9%87">پرداخت ۱۱۰۰میلیارد تسهیلات بلاعوض به کشاورزان مناطق سیل‌زده</a>
      </h1>
      <h2>مدیرکل دفتر مدیریت بحران وزارت جهاد کشاورزی اعلام کرد: ۱۱ هزار میلیارد ریال کمک بلاعوض و تسهیلات به خسارت دیدگان از سیل در بخش کشاورزی پرداخت شد.</h2>
      <address><time datetime="2019-11-18T12:12:00+00:00">18 Nov 2019, 12:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سید محمد موسوی گفت: تا بیستم آبان سال جاری، ۱۱ هزار و ۵ میلیارد ریال <b>کمک بلاعوض و تسهیلات</b> به خسارت دیدگان بخش کشاورزی استان‌های سیل‌زده پرداخت شده است.</p>
      <p>وی درباره اجرای مصوبات دولت برای پرداخت کمک بلاعوض به خسارت دیدگان از سیل در بخش کشاورزی، افزود: بر اساس گزارش‌های دریافتی از سازمان‌های جهاد کشاورزی استان‌های خسارت دیده از سیل تا بیستم آبان ماه امسال، از تعداد ۲۲۸ هزار و ۶۳۲ پرونده به مبلغ ۱۴ هزار و ۶۹۲ میلیارد ریال در کمیته‌های تخصصی شهرستان‌های استان‌های خسارت دیده از سیل پس از بازدید میدانی، بررسی و تایید شد و تعداد ۱۶۳ هزار و ۹۵۹ پرونده به مبلغ ۹۹۸۵ میلیارد ریال پس از بررسی، مورد تصویب کارگروه استانی قرار گرفته است.</p>
      <p>مدیرکل دفتر مدیریت بحران و کاهش مخاطرات بخش کشاورزی وزارت جهاد کشاورزی ادامه داد: از این مقدار، مبلغ ۷۵۵۴ میلیارد ریال برای ۱۲۱ هزار و ۹۲۸ پرونده به حساب خسارت دیدگان واریز شده است.</p>
      <p>وی درباره پرداخت تسهیلات قرض الحسنه بانکی به خسارت دیدگان از سیل در بخش کشاورزی، گفت: تاکنون، تعداد ۱۲۴ هزار و ۸۰۲ پرونده به مبلغ ۱۱۰۵۲ میلیارد ریال از طریق سازمان جهاد کشاورزی استان‌های خسارت دیده از سیل به بانک‌های عامل معرفی و تعداد ۳۷ هزار و ۱۲۴ پرونده به مبلغ ۳۴۵۱ میلیارد ریال به خسارت دیدگان پرداخت شده است.</p>
    </article>
  </body>
</html>