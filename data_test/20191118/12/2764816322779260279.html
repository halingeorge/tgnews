<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/nejlepsi-herni-konzole-prehravace-stb-vanoce-2019"/>
    <meta property="og:site_name" content="Cnews.cz"/>
    <meta property="article:published_time" content="2019-11-18T12:57:38+00:00"/>
    <meta property="og:title" content="Nejlepší herní konzole a přehrávače na Vánoce 2019"/>
    <meta property="og:description" content="Obývákové krabičky, které potěší vás i vaši televizi. Jakou vybrat herní konzoli, jak spojit mobil s televizorem a jak nejlevněji přijímat DVB-T2?"/>
  </head>
  <body>
    <article>
      <h1>Nejlepší herní konzole a přehrávače na Vánoce 2019</h1>
      <h2>Co vybrat pro přehrávání filmů a seriálů? Čím spojit mobil a televizor? A na čem naopak hrát? Poradíme také, jak nejlevněji přijímat DVB-T2.</h2>
      <address><time datetime="2019-11-18T12:57:38+00:00">18 Nov 2019, 12:57</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-1">
            <img src="https://www.cnews.cz/wp-content/uploads/2017/12/chromecast-2.jpg"/>
          </a>
        </figure>
        <figure>
          <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-2">
            <img src="https://www.cnews.cz/wp-content/uploads/2019/11/ab-cryptobox-702t-mini-1600.jpg"/>
          </a>
        </figure>
        <figure>
          <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-3">
            <img src="https://www.cnews.cz/wp-content/uploads/2019/10/nvidia-shield-tv-2019-1.jpg"/>
          </a>
        </figure>
        <figure>
          <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-4">
            <img src="https://www.cnews.cz/wp-content/uploads/2017/09/apple-tv-4k-1.jpg"/>
          </a>
        </figure>
      </slideshow>
      <p>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-1">VŠECHNY FOTOGRAFIE</a>
      </p>
      <p>
        <i>Cenové boxíky v článku vedou na srovnávač Heuréka.cz. Z jeho provizního systému může naše vydavatelství Mladá Fronta získat určité malé procento. Výběr produktů je však čistě redakční práce nezávislá na placených odkazech.</i>
      </p>
      <h3>Google Chromecast 2</h3>
      <figure>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-1">
          <img src="https://www.cnews.cz/wp-content/uploads/2017/12/chromecast-2.jpg"/>
        </a>
      </figure>
      <p>Streamovadlo Googlu samo o sobě nic nepřehraje, je pouze prostředníkem mezi vaším televizorem a mobilem, tabletem či počítačem. Chromecast 2 udělá z hloupé televize chytrou. Můžete do ní pustit některé hry, ale nejvíce mu sedí videoaplikace. Na mobilu si například pustíte klip na YouTubu a jedním tlačítkem jej pošlete do televizoru. Mobil pak slouží jako dálkový ovladač. Nebo jej pak můžete používat k jiným činnostem, video poběží nepřerušeně dál. Zvážit můžete i o dvě stovky dražší <a href="https://www.cnews.cz/google-chromecast-3-rozdil-parametry-cena">Chromecast 3</a>, který umí streamovat Full HD video s 60 snímky za sekundu (místo 30). Na trhu je i Chromecast Ultra s podporou 4K a HDR, stojí však dvojnásobek.</p>
      <p>Cena: od 900 Kč</p>
      <h3>AB CryptoBox 720T Mini</h3>
      <figure>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-2">
          <img src="https://www.cnews.cz/wp-content/uploads/2019/11/ab-cryptobox-702t-mini-1600.jpg"/>
        </a>
      </figure>
      <p><a href="https://www.cnews.cz/ab-cryptobox-702t-mini-set-top-box-dvb-t2-recenze">AB CryptoBox 702T Mini nás v testu</a> mile překvapil. Na papíru je to jen další levný set-top box pro DVB-T2, jenže některé detaily z něj dělají téměř výjimečný přístroj. Parádní ovladač, přehledné rozhraní, rychlé reakce, podpora HDMI-CEC zdaleka nejsou samozřejmostí, ale tady výrobce ukázal, že toho lze dosáhnout i za pár korun. Hodit se bude i export/import nastavení a seznamu stanic. Pokud budete kupovat více STB, vše provedete na jedné krabičce, zatímco do těch dalších jen vložíte flashku. Pro nenáročné uživatele ideální.</p>
      <p>Cena: od 700 Kč</p>
      <h3>Nvidia Shield TV 2019</h3>
      <figure>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-3">
          <img src="https://www.cnews.cz/wp-content/uploads/2019/10/nvidia-shield-tv-2019-1.jpg"/>
        </a>
      </figure>
      <p>I po třech letech od uvedení je Shield TV nejvýkonnější a nejlepším zařízením se systémem Android TV. Díky přístupu do Play Storu můžete nainstalovat populární aplikace jako Kodi, Plex nebo VLC pro přehrávání z USB nebo sítě. Nechybí ani YouTube, Netflix nebo Amazon Prime. Shield TV podporuje 4K i HDR. Nvidia pomohla na Shield portovat parádní PC hry, nechybí ani streamování online nebo z domácí sítě. <a href="https://www.cnews.cz/nvidia-shield-tv-pro-2019-parametry-cena">Letošní revize Shieldu</a> má vyšší výkon, mnohem lepší dálkový ovladač a více multimediálních funkcí, ale už v balení nemá gamepad (lze koupit zvlášť). Za zvážení stojí i vyšší Shield TV Pro, který má lepší výbavu, ale je také o 1500 Kč dražší.</p>
      <p>Cena: od 4200 Kč</p>
      <h3>Apple TV 4K</h3>
      <figure>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-4">
          <img src="https://www.cnews.cz/wp-content/uploads/2017/09/apple-tv-4k-1.jpg"/>
        </a>
      </figure>
      <p>Co znamená Shield TV pro svět Googlu, to je <a href="https://www.cnews.cz/apple-si-v-roce-2017-uvedomil-existenci-4k-videa-jeho-tv-jej-konecne-podporuje/">Apple TV 4K</a> pro svět Applu. Přehrávač podporuje ultravysoké rozlišení i 4K, umí zrcadlit obraz z iPhonu, iPadu i Macu a kromě přístupu do katalogu iTunes se chlubí hlavně širokou základnou aplikací třetích stran. Mezi nimi najdete jednak univerzální síťové přehrávače, ale také YouTube, Netflix, Amazon Prime a další. Apple TV podporuje i některé hry, gamepad však v balení nenajdete. Spolu s přehrávačem dostanete také roční předplatné nové videotéky <a href="https://www.cnews.cz/tagy/apple-tv-plus/">Apple TV+</a>.</p>
      <p>Cena: od 4700 Kč</p>
      <h3>Nintendo Switch 2019</h3>
      <figure>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-5">
          <img src="https://www.cnews.cz/wp-content/uploads/2018/11/nintendo-switch-1600.jpg"/>
        </a>
      </figure>
      <p>Napůl tablet, napůl stolní mašina. Hybridní herní konzole od Nintenda se výkonem ani funkcemi nemůže rovnat sokům od Sony nebo Microsoftu. Má ale tu výhodu, že na ní můžete hrát u velké obrazovky, v posteli, při cestě vlakem, prostě všude. A na rozdíl od mobilu nebo tabletu se díky JoyConům skvěle ovládá. Pro Switch jsou k dispozici stovky her, ty nintenďácké navíc nikde jinde nenajdete. <a href="https://www.cnews.cz/nintendo-switch-revize-2019-parametry">Letošní revize</a> slibuje delší výdrž na jedno nabití, k dispozici je i kapesní <a href="https://www.cnews.cz/nintendo-switch-lite-parametry-cena">Switch Lite</a>, ale ten již nejde připojit k televizoru.</p>
      <p>Cena: od 8000 Kč</p>
      <h3>PS4 Pro</h3>
      <figure>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-6">
          <img src="https://www.cnews.cz/wp-content/uploads/2018/11/sony-ps4-pro-1600.jpg"/>
        </a>
      </figure>
      <p>PlayStation 4 je na trhu přes pět let, takže buď už ho máte, nebo jej opravdu nechcete. Momentálně lze v akcích se sehnat i hluboko pod 10 000 Kč, případně s drobnými příplatky, za něž dostanete i přibalené hry. PS4 Pro má vyšší výkon než původní konzole nebo Slim, což se hodí, i když nemáte 4K televizi, obraz bude i tak vypadat lépe. Hlavním důvodem pro koupi je výborná skladba her, které se za oněch pět let nastřádaly a které nenajdete nikde jinde.</p>
      <p>Cena: od 9000 Kč</p>
      <h3>Xbox One X</h3>
      <figure>
        <a href="https://www.cnews.cz/nejlepsi-herni-konzole-prehravace-stb-vanoce-2019/galerie-179153-7">
          <img src="https://www.cnews.cz/wp-content/uploads/2019/03/xbox-one-x.jpg"/>
        </a>
      </figure>
      <p>Xbox One X na rozdíl od PS4 Pro oceníte hlavně v případě, že nemáte herní PC. Většina her pro Xbox je totiž dostupná i pro Windows. Přesto však za cenu slušnější grafické karty dostanete nejvýkonnější konzoli, takže multiplatformní hry na ní vypadají lépe než u konkurence. Tahákem je přehrávač Ultra HD Blu-ray a především služba Xbox Game Pass. Za 259 Kč měsíčně můžete hrát libovolnou z katalogu 100+ her, mezi kterými najdete i nejnovější pecky.</p>
      <p>Cena: od 9000 Kč</p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/x019-microsoft-nove-hry-game-pass-xcloud"/>
        <a href="https://www.cnews.cz/google-stadia-prvnich-12-her"/>
        <a href="https://www.cnews.cz/microsoft-xbox-one-wireless-controller-elite-series-2"/>
        <a href="https://www.cnews.cz/nejprodavanejsi-herni-konzole-historie-rijen-2019"/>
        <a href="https://www.cnews.cz/xbox-scarlett-all-access-2019"/>
      </related>
    </article>
  </body>
</html>