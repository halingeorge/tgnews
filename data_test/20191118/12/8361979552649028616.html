<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/yuriy-lucenko-kolishniy-generalniy-prokuror-novini-ukrajini-50054172.html"/>
    <meta property="og:site_name" content="НВ"/>
    <meta property="article:published_time" content="2019-11-18T12:40:00+00:00"/>
    <meta property="og:title" content="«А про це ви можете відкрити справу?». Луценко про скандальну «дипломатію» Джуліані та свою роль у ній — головне з інтерв'ю УП"/>
    <meta property="og:description" content="Колишній генпрокурор України Юрій Луценко пояснив, який «національний інтерес» він мав під час приватної зустрічі з адвокатом Дональда Трампа Рудольфом Джуліані та як спілкується з українськими олігархами."/>
  </head>
  <body>
    <article>
      <h1>«А про це ви можете відкрити справу?». Луценко про скандальну «дипломатію» Джуліані та свою роль у ній — головне з інтерв'ю УП</h1>
      <h2>Колишній генпрокурор України Юрій Луценко пояснив, який «національний інтерес» він мав під час приватної зустрічі з адвокатом Дональда Трампа Рудольфом Джуліані та як спілкується з українськими олігархами.</h2>
      <address>
        <time datetime="2019-11-18T12:40:00+00:00">18 Nov 2019, 12:40</time>
      </address>
      <p>Про це Луценко розповів у великому інтерв'ю <a href="https://www.pravda.com.ua/articles/2019/11/18/7232239/">Українській правді</a>.</p>
      <p>Ми зібрали найважливіші заяви колишнього очільника ГПУ з цієї розмови.</p>
      <p><b>Про те, навіщо шукав контактів зі США. </b>За моїх часів ГПУ разом з МВС, СБУ, ДФС повернули державі $4 млрд статків, грошима або майном. Із них $1,5 млрд грошей — злочинної організації Януковича. Ще $7 млрд цієї ж організації були виведені з України на територію США.</p>
      <p>Я звернувся до уповноважених осіб США допомогти нам з розслідуванням цієї справи. Відповіді я не отримав. Тоді я звернувся до посольства США з пропозицією організувати мені зустріч з генеральним прокурором США. [Експосол] Марі Йованович сказала неправду Конгресу США, що я не надав інформації, з чим я хочу зустрітися з генпрокурором США.</p>
      <p>Тому в мене був національний інтерес і були амбіції досягти результат. Я хотів добитися повернення в Україну $7 млрд. На жаль, я не знайшов підтримки ні в центральній правоохоронній системі США, ні у посольства. У мене вичерпалися всі офіційні можливості.</p>
      <p><b>Про організаторів резонансної зустрічі з Джуліані. </b>Юлія Тимшенко усно передала, що вона мала з ним зустріч і він цікавився питанням Burisma. Це було восени 2017-го року.</p>
      <p>Після того до мене приходить тодішній прокурор Криму пан Мамедов і каже, що його знайомі передають побажання Джуліані зустрітися зі мною в Нью-Йорку. До того Мамедов був прокурором в Одесі і там познайомився з одним із двох радників Джуліані - <a href="https://nv.ua/ukr/world/countries/fruman-i-parnas-dva-partneri-dzhuliani-zayavili-pro-svoyu-nevinuvatist-novini-svitu-50049485.html">Фруманом або Парнасом</a>.</p>
      <p>Так пан Джуліані запросив мене на зустріч. З ним я зустрічався і до того — у готелі Hyatt під егідою Пінчука була міжнародна конференція. І там я зустрівся з паном Соросом і Джуліані.</p>
      <p>[У персоні Джуліані] мене цікавило не адвокатство Трампа. Мене цікавила людина, яка знає все про правоохоронну систему США. У мене було одне питання: як активізувати спільно слідство у справі $7 млрд, виведених з України. Те, що його цікавило, я також приблизно здогадувався. Хоча не до кінця. Те, що мова буде про Burisma, я знав. Я не знав, що буде далі.</p>
      <p>Читайте також:<br/><a href="https://nv.ua/ukr/world/geopolitics/dzhuliani-parnas-i-fruman-yak-tramp-vtruchavsya-v-ukrajinsku-politiku-novini-ukrajini-50047406.html">&amp;nbspФруман та Парнас. Як два соратники Джуліані, затримані в США, допомагали йому в Україні</a></p>
      <p><b>Про історію справи Burisma. </b>Її порушив ще генпрокурор Ярема в 2014 році. Уже при Шокіні ці справи групувалися в три ключові напрямки.</p>
      <p>Перший — стаття 191 і 365, зловживання посадовими особами задля розкрадання: як підлеглі міністра екології Злочевського в незаконний спосіб видали ліцензію його ж фірмі. Це найбільш суттєва справа. Друга справа — про відмивання коштів і про несплату податків. Йшлося про те, що компанія Burisma занижувала прибуток, щоб не платити 30% податків з прибутку. І третя справа — про відмивання персонально Злочевським ще задовго до приходу Хантера Байдена в компанію Burisma.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/378/original/ed5a80a2495ceb402e6a95575f46e232.png?stamp=1&amp;q=85&amp;w=115"/>
      </figure>
      <p>Богдан Яременко<br/>На яку країну працює Луценко?</p>
      <p>Перша, ключова справа була закрита. На час мого приходу у нас залишилося напівживі 2 справи — податки і відмивання. Другу, про ймовірні зловживання міністра Злочевського, закрили без будь-яких слідчих дій [в НАБУ]. Справу податків ще до зустрічі з Джуліані ми успішно завершили: це був найбільший платіж по недоїмці в бюджет за часи незалежності України, 180 млн грн.</p>
      <p><b>Про зацікавленість Джуліані у справі проти Байденів. </b>Він мене спитав, чи знаю я, що Хантер Байден, син екс-віцепрезидента США, був у раді директорі Burisma. Я був до цього готовий: там знаходяться такі відомі люди, як мій друг Олександр Кваснєвський, Хантер Байден, Девон Арчер, Алан Аптер.</p>
      <p>Джуліані сказав: «А як ви думаєте, проти них може бути порушена справа в Україні?». Я відповів: «Ні, звичайно, я не бачу, де вони могли порушити закон». У нашій країні будь-яка виплата членам спостережної ради є законною. Ба більше, ця компанія зареєстрована на Кіпрі, а проплати йдуть через Латвію. Які питання до України?</p>
      <p>Після цього Джуліані дістав з посмішкою свій телефон і включив мені тепер <a href="https://www.youtube.com/watch?v=Q0_AqpdwqK4&amp;t=3s">усім відомий запис</a>, який мене шокував [де Джо Байден публічно розповідає про обставини звільнення Шокіна після свого візиту до Києва — прим.ред.]. Він каже: «Ну, а проти цього ви готові порушити справу?» А я кажу: «Ні, не готовий». Тому що, якщо тут має місце перевищення своїх повноважень американським топ-чиновником, то це не підслідність України.</p>
      <p>У рамках цієї справи Америка має два варіанти дій: перший — надіслати нам запит, request. А можна створити спільну слідчу групу JIT — Joint Investigation Team.</p>
      <p><b>Про нібито «втручання» України у вибори в США.</b> Потім Джуліані каже: «А що вам відомо про втручання українців у американські вибори 2016 року?». Йшлося про те, що якось у 2016 році до офіцера СБУ пана Трепака потрапила так звана чорна бухгалтерія Партії регіонів.</p>
      <p>Пан Трепак вчинив, як належить офіцеру і юристу. Він відніс її в НАБУ, оголосив про це і застеріг проти розголошення її змісту. Через деякий час ці документи були оприлюднені в УП, а потім в американській пресі.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/010/268/original/80b47bda2cbc7000c009607c5b900978.png?stamp=1&amp;q=85&amp;w=115"/>
      </figure>
      <p>Мелінда Херінг<br/>Операція "Трамп". Як Луценко сколихнув США</p>
      <p>Тому кажу Джуліані: «Дивіться, я не знаю, як це трактувати, чи це є втручання серйозне у вашу виборчу кампанію, чи ні». Він каже: «Звичайно, що серйозно, тому що в гарячий момент кампанії раптом витік з правоохоронних органів України призвів до величезного скандалу і відставки керівника кампанії Трампа. А про це ви можете відкрити справу?».</p>
      <p>Кажу: «Ні, порушуйте справу у США, і діємо так, як я розповів — через запити або через спільну групу».</p>
      <p><b>Про результат зустрічі з Джуліані. </b><a href="https://nv.ua/ukr/ukraine/politics/lucenko-rozpoviv-pro-svoji-zustrichi-z-dzhuliani-novini-ukrajini-50054117.html">Ніяких глобальних змов там не було.</a> Останнього дня в кінці цих розмов пан Джуліані сказав мені: «Я думаю, що найкращий вихід — це дочекатися обрання нового генерального прокурора США і організувати вам зустріч».<i> </i>Я запропонував зробити спільну справу: про розкрадання та інші кримінальні злочини в Україні, скоєні Януковичем та його підлеглими.</p>
      <p>На цьому ми розійшлися, і я досі не розумію, чому вони цього не зробили.</p>
      <p>Я ніколи не мав телефона Джуліані, я й зараз його не маю і ніколи йому не дзвонив.</p>
      <p><b>Про контакти з Трампом.</b> Я абсолютно спростовую це, у мене не було жодних контактів з паном Трампом. Скажу більше: в кінці розмови пан Джуліані спитав, чи не хочу я мати телефонну розмову з Трампом. Я сказав, що ні. Він був дуже здивований. Але понтів мені не треба.</p>
      <p><b>Про критику на адресу експосла США Марі Йованович. </b>З моєї точки зору, вона зайняла деструктивну позицію: намагалася контролювати правоохоронну систему України. Посольство хотіло контролювати ГПУ так само, як воно контролювало діяльність НАБУ.</p>
      <p><b>Про Порошенка.</b> Загалом спілкуємося. Здається, позавчора говорили. Я викладаю моє бачення того, що відбувається в Україні. Я маю таку розкіш, як критикувати Порошенка в будь-який час, починаючи з 2005 року по сьогодні.</p>
      <p>Я відмовляв його йти на вибори, це правда. Я вважав, що шанси виграти є мізерними, а його програш ставить під сумнів всенародну підтримку курсу на Європу і НАТО, яку задекларував Майдан. Наразі, на жаль, так і сталося.</p>
      <p>Вибори були мобілізовані штучною ненавистю до Порошенка на базі існуючої реальної бідності і втоми від війни.</p>
      <p><b>Про дружбу із Зеленським. </b>Колись дружили, так. У мене й зараз нормальні людські стосунки.</p>
      <p>Коли отримав дозвіл з тюрми дзвонити, один з перших десяти дзвінків був Зеленському. Я йому подякував. На той момент проти режиму Януковича виступав тільки 95-й Квартал. Не дуже сміливо, але виступав. І більше ніхто.</p>
      <p>З іншого боку, я тоді, скажімо так, висловив своє негативне бачення до мультфільму Сказочная Русь. Юлю вони там зображали в аморальному такому вигляді.</p>
      <p>Ми зустрічалися кілька разів, коли я був у ГПУ. Навіть у мене вдома зустрічалися.</p>
      <p>Зараз інколи бачимося. Інколи він ставить запитання, я відповідаю. Інколи я якусь інформацію вважаю за потрібне, щоб глава держави знав. Це епізодичні речі, не буду надувати щоки. У нас були десь 3−4 великі зустрічі, коли я був генпрокурором.</p>
      <p><b>Про зустрічі з Коломойським. </b>Товаришування — це, напевне, трошки перебільшено, але я спілкуюся з десятками розумних і впливових людей.</p>
      <p>Ігор Валерійович — відомий жартівник. Він приїхав і каже: «Я тобі на „хвості“ „Схеми“ привіз». Мусили вечеряти в хаті, а не на веранді, бо літали квадрокоптери скрізь. А навіщо, щоб квадрокоптери зазирали, яку мінеральну воду ми п'ємо?</p>
      <p>Зустрічалися і говорили про життя. Коломойський — один із найрозумніших людей цієї країни. Це аж ніяк не означає, що я юридично завжди на його стороні. Він геніальний схемщик, комбінатор. Доти, доки це не лежить у площині підозри, я вважаю за можливе спілкуватися.</p>
      <p>Коли я був генпрокурором, я завжди зустрічався в присутності когось іншого. Я ніколи не зустрічався один на один, це моє правило. І воно мене багато разів виручало.</p>
      <p><b>Про Пінчука та земельну реформу.</b> Пінчук також дуже розумний і стратегічно займається українською глобальною політикою. Ми з ним обговорювали на останній зустрічі, можливо, десь місяць тому, земельну реформу. Я вважаю, що сьогодні - це ключ для розуміння того, чим займається новий уряд.</p>
      <p>Уряд очевидно слабий, майже декоративний, його завдання — лише освятити земельну реформу, яка, на думку пана Пінчука і багатьох-багатьох гравців навколо України, є ключовим питанням цього десятиліття.</p>
      <p>Він вірить, що життя і економіка все врегулює, а я вважаю, що, якщо ми стартуємо з 200 тисяч гектарів в одних руках, це невиправна стратегічна помилка.</p>
      <p><b>Про Ахметова. </b>Ахметова я постійно дістаю, чому за газ є рента, а за вугілля — немає. Він дуже не любить це.</p>
      <p>Він дуже розумний! Сюди ще можна включити Таруту, Ярославського, можна включити Бахматюка — вони всі дуже розумні<b>. </b>Олігархами не можна стати просто так. Навіть якщо тобі допомагає тесть-президент, без розуму ти не втримаєш усе це.</p>
      <p><b>Про свою діяльність нині.</b> Займаюся тим, чим завжди займався — працюю Луценком.</p>
      <p>Після відставки трохи полагодив здоров’я, позаймався спортом, а потім вирішив зайнятися собою і оплатив місячне навчання в Лондоні.</p>
      <p>Я зараз не балотувався в депутати, бо не відчуваю запиту на свою роль в політиці. Це нормально.</p>
      <p>Найближчим часом буде нарешті зареєстрований Фонд підтримки книжок імені князів Острозьких. Моя сім'я внесе перший внесок. Буду працювати над підтримкою вітчизняної книжки в першу чергу. І друге — хочу спорудити пам’ятник князю Острозькому. Це для мене і є політика. Я буду це розвивати.</p>
      <p>Якщо політична труба засурмить, і я буду потрібний для країні в будь-якому статусі, я також готовий.</p>
      <p><b>Про курси англійської в Британії.</b> Чотири тижні вчився в Лондонській школі англійської мови. Ось сертифікати — General English та General English Combi. Коштувало це приблизно півтори тисячі фунтів за тиждень — враховуючи харчування та інші речі.</p>
    </article>
  </body>
</html>