<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/18/spipaha-v-kamion-nad-90-kg-heroin-na-stoinost-nad-3-6-mln-lv.429997"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T12:33:00+00:00"/>
    <meta property="og:title" content="Спипаха в камион над 90 кг хероин на стойност над 3,6 млн. лв."/>
    <meta property="og:description" content="Рекордната пратка е заловена на &quot;Дунав мост&quot; | Dnes.bg"/>
  </head>
  <body>
    <article>
      <h1>Спипаха в камион над 90 кг хероин на стойност над 3,6 млн. лв.</h1>
      <h2>Рекордната пратка е заловена на "Дунав мост"</h2>
      <address><time datetime="2019-11-18T12:33:00+00:00">18 Nov 2019, 12:33</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>93,6 кг. хероин, разпределен в 184 пакета, са задържани на ГКПП Дунав мост вчера – това стана ясно по време на брифинг с участието на Георги Костов, директор на Агенция „Митници“, заместник-главният прокурор Иван Гешев, прокурор от Окръжна прокуратура Русе Андрей Ангелов и главният секретар на МВР Ивайло Иванов, съобщиха от Агенцията.</p>
      <p>Задържана е огромна пратка наркотични вещества, анонсира Иван Гешев, който благодари на митническите и други служби, които са участвали в задържането.</p>
      <p>Вчера, 17.11.2019 г., около 9,20 часа сутринта, на ГКПП Дунав мост – Русе пристига изходящ към Западна Европа товарен автомобил. В следствие анализ на риска и при щателна митническа проверка на служители от Главна дирекция „Митническо разузнаване и разследване“ товарният автомобил е проверен и в двоен под на товарното помещение са открити 184 пакета с бежово прахообразно вещество, с общо тегло 93,6 кг, за които полеви наркотест е показал, че съдържат хероин.</p>
      <p>След извършени процесуално-следствени действия като обвиняем по ал.4 на чл.242 от НК, за контрабанда на високорисково наркотично вещество,  е привлечено лице – 56 годишен български гражданин. Лицето е задържано за 72 часа и предстои да му бъде поискана постоянна мярка задържане под стража.</p>
      <p>Предвиденото за този вид престъпление е лишаване от свобода от 15 до 20 години и глоба в размер от 100 000 до 300 000 лева, уточни пред медиите наблюдаващият прокурор Андрей Ангелов от Окръжна прокуратура Русе и допълни, че по първоначални оценки стойността на наркотичното вещество е над 3,6 млн. лева.</p>
      <p>Става дума за хероин със сравнително висока чистота, стана ясно още по време на брифинга.<br/>Проверката е извършена от опитен митнически служител с над 25 години стаж. Той е видял разминаване в морфологията на превозното средство и е забелязал,  че подът от страната на шасито е преработван. Положени са много усилия, за да бъде камуфлирано това наркотично вещество.</p>
      <p>„На изход трасето беше изключително натоварено през миналата седмица, но позитивното е, че нашите служители не са притъпили бдителността си, въпреки голямото натоварване от превозни средства, излизащи от България“ посочи още Костов.</p>
      <p>Още от вчера ГДБОП работи усилено по случая, тъй като вероятно се касае за международен трафик, заяви главният секретар на МВР Ивайло Иванов. Той допълни, че се  очаква бъдеще развитие по разследването, тъй като в момента все още се провеждат оперативни мероприятия и процесуални следствени действия.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/10/13/opioidite-edna-smyrtonosna-epidemiia-ot-sasht-dostiga-evropa.425963"/>
        <a href="https://www.dnes.bg/notifikacii/2019/08/28/zaloviha-pochti-20-kg-heroin-na-kapitan-andreevo.421105"/>
      </related>
    </article>
  </body>
</html>