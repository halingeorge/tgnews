<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/18/whatsapp-bug-mp4-242449/"/>
    <meta property="og:site_name" content="MobileWorld"/>
    <meta property="article:published_time" content="2019-11-18T12:00:57+00:00"/>
    <meta property="og:title" content="Attenzione ai video ricevuti su WhatsApp, potrebbero essere usati contro di voi"/>
    <meta property="og:description" content="Una nuova vulnerabilità affligge WhatsApp sia su Android che su iOS (e pure Windows Phone), ed è legata alla ricezione di un file MP4 opportunamente modifi"/>
  </head>
  <body>
    <article>
      <h1>Attenzione ai video ricevuti su WhatsApp, potrebbero essere usati contro di voi</h1>
      <address><time datetime="2019-11-18T12:00:57+00:00">18 Nov 2019, 12:00</time> by <a rel="author" href="https://www.mobileworld.it/author/nik0/" target="_blank">Nicola Ligas</a></address>
      <p>Una nuova vulnerabilità affligge <b>WhatsApp</b> sia su Android che su iOS (e pure Windows Phone), ed è legata alla ricezione di un file <b>MP4</b> opportunamente modificato per nuocere.</p>
      <p>Sfruttando la possibilità di causare un <i>buffer overflow</i> a causa di come viene processato il file da WhatsApp, il risultato può essere quello di mandare in <b>crash</b> l’app, o peggio ancora di permettere all’attaccante <b>l’esecuzione di codice da remoto</b> senza che l’utente ne sia a conoscenza, potendo così sottrarre dati o sorvegliare il dispositivo colpito.</p>
      <p>Facebook ha diramato un <a href="https://www.facebook.com/security/advisories/cve-2019-11931">breve comunicato</a> in merito ed alla vulnerabilità è stato assegnato il tracker <a href="https://cve.mitre.org/cgi-bin/cvename.cgi?name=CVE-2019-11931">CVE-2019-11931</a>. Nel frattempo il modo migliore per proteggersi è <a href="https://www.mobileworld.it/2016/10/17/aggiornamento-whatsapp-97815">aggiornare WhatsApp</a>. Le versioni più recenti dell’app sono infatti state patchate per correggere la vulnerabilità, che al momento può essere trovata in <b>Android</b> nelle versioni precedenti alla 2.19.274 (esclusa), in<b> iOS</b> nelle versioni precedenti alla 2.19.100 (esclusa), nel client <b>Enterprise</b> in versioni precedenti alla 2.25.3 (esclusa), in <b>WhatsApp Business per Android</b> in versioni precedenti alla 2.19.104 (esclusa), in <b>WhatsApp Business per iOS</b> in versioni precedenti alla 2.19.100 (esclusa), e su <b>Windows Phone</b> in versioni precedenti alla 2.18.368 (inclusa).</p>
      <p>Via: <a href="https://gadgets.ndtv.com/apps/news/whatsapp-critical-security-vulnerability-specially-crafted-mp4-file-facebook-advisory-2134183">NDTV</a></p>
    </article>
  </body>
</html>