<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/18/egyre-kozelebb-kerul-az-atadashoz-az-m44-es"/>
    <meta property="og:site_name" content="infostart"/>
    <meta property="article:published_time" content="2019-11-18T12:36:16+00:00"/>
    <meta property="og:title" content="Egyre közelebb kerül az átadáshoz az M44-es"/>
    <meta property="og:description" content="Hatvan százalékban elkészült a gyorsforgalmi út Békéscsaba-Kondoros közti 17,6 kilométeres szakasza."/>
  </head>
  <body>
    <article>
      <h1>Egyre közelebb kerül az átadáshoz az M44-es</h1>
      <address><time datetime="2019-11-18T12:36:16+00:00">18 Nov 2019, 12:36</time> by <a rel="author">Infostart / MTI</a></address>
      <h3>Hatvan százalékban elkészült a gyorsforgalmi út Békéscsaba-Kondoros közti 17,6 kilométeres szakasza, az átadására várhatóan a 2021 januári határidő előtt sor kerülhet.</h3>
      <p>A beruházó Nemzeti Infrastruktúra Fejlesztő (NIF) Zrt. útfejlesztési igazgatója, Pántya József a Békéscsaba határában épülő turbókörforgalomnál tartott sajtótájékoztatón közölte, az összesen 95 kilométeresre tervezett M44-es gyorsforgalmi út 62 kilométeres szakaszát Kondoros - Tiszakürt között október elején már átadták. Zajlik a Tiszakürt - Lakitelek szakasz építése is, és még idén szeretnének eredményt hirdetni a Lakitelek - Szentkirály közti öt kilométeres szakaszra kiírt közbeszerzési pályázaton. A Tiszakürt - Lakitelek szakaszt 2021 augusztusáig kell befejezni, a Szentkirályig tartó öt kilométer 2023-ra készülhet el - tette hozzá.</p>
      <p>A Békéscsaba - Kondoros szakasz három részből áll:</p>
      <ol>
        <li>az "A" szakaszon az ideiglenes forgalomba helyezés megtörtént;</li>
        <li>a "B" szakaszon töltésalapozás, cölöpözés és pályaszerkezet-építés zajlik.</li>
        <li>A "C" szakasz az úgynevezett Fürjesi csomópont, ahol átadták a munkaterületet a kivitelező Duna Aszfalt Kft.-nek, ezen a részen elkezdődtek a régészeti feltárások is.</li>
      </ol>
      <p>Pántya József az épülő nagy áteresztő képességű turbókörforgalomról megjegyezte, hogy az a 44-es és a 47-es főút felé vezeti majd le az M44-es forgalmát. A csomópont speciális technikával, nem beton alapokkal készül, így a remények szerint hosszú ideig nem nyomvályúsodik majd. Az M44-es Kondoros - Békéscsaba közti szakasza nettó 41,4 milliárd forint hazai forrásból készül el.</p>
      <p>
        <i>Nyitókép: Dernovics Tamás/magyarepitok.hu</i>
      </p>
    </article>
  </body>
</html>