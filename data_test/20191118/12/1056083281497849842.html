<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717729/%DB%B6%DB%B0-%D8%B3%D8%A7%D9%84%D9%87-%D9%87%D8%A7-%D8%A8%D8%B1%D8%A7%DB%8C-%D8%B3%D9%84%D8%A7%D9%85%D8%AA-%D9%82%D9%84%D8%A8-%D9%88-%D8%B9%D8%B1%D9%88%D9%82-%D9%88%D8%B1%D8%B2%D8%B4-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:12:06+00:00"/>
    <meta property="og:title" content="۶۰ ساله‌ها برای سلامت قلب و عروق ورزش کنند"/>
    <meta property="og:description" content="ورزش کردن پس از ۶۰ سالگی از خطر ابتلا به بیماری قلبی و سکته مغزی پیشگیری می‌کند."/>
  </head>
  <body>
    <article>
      <h1>۶۰ ساله‌ها برای سلامت قلب و عروق ورزش کنند</h1>
      <address><time datetime="2019-11-18T12:12:06+00:00">18 Nov 2019, 12:12</time> by <a rel="author">نسرین صادقی</a></address>
      <p>ورزش کردن پس از ۶۰ سالگی از خطر ابتلا به بیماری قلبی و سکته مغزی پیشگیری می‌کند.</p>
      <p>به گزارش ایسنا، نتایج یک بررسی نشان می‌دهد افزایش فعالیت بدنی پس از ۶۰ سالگی می‌تواند در کاهش خطر بروز بیماری قلبی عروقی تاثیر چشمگیری داشته باشد.</p>
      <p>در سال ۲۰۱۵ حدود ۹۰۰ میلیون نفر در جهان بالای ۶۰ سال داشتند. سازمان جهانی بهداشت (WHO) پیش‌بینی کرده تا سال ۲۰۵۰ این آمار به دو میلیارد نفر می‌رسد.</p>
      <p>درحالیکه با افزایش سن از فعالیت بدنی افراد کاسته می‌شود بررسی‌ها نشان می‌دهد تداوم فعالیت بدنی یا افزایش میزان آن در این مرحله از زندگی در کاهش خطر بروز حمله قلبی و سکته مغزی حائز اهمیت است.</p>
      <p>محققان مشاهده کردند افرادی که سطح فعالیت بدنی خود را با گذشت زمان کاهش می‌دهند ۲۷ درصد بیشتر احتمال دارد به بیماری قلبی و عروق خونی دچار شوند. افرادی که از فعالیت بدنی کافی برخوردارند ۱۱ درصد کمتر احتمال دارد دچار این مشکلات شوند.</p>
      <p>گروهی از محققان کره جنوبی به بررسی اطلاعات بیش از یک میلیون و ۱۱۹ هزار مرد و زن بالای ۶۰ سال پرداختند. همچنین در دو فاصله زمانی‌ سال‌های ۲۰۱۰-۲۰۰۹ و ۲۰۱۲-۲۰۱۱ چکاپ‌هایی انجام دادند. این افراد تا سال ۲۰۱۶ تحت کنترل بودند. محققان در مدت زمان انجام مطالعه اطلاعاتی در مورد میزان فعالیت بدنی این افراد و سبک زندگی آنان جمع‌آوری کردند.</p>
      <p>شرکت‌کنندگان در این مطالعه در دومین چکاپ گزارش کردند که سطح فعالیت‌ بدنی‌شان نسبت به مرحله اول چه تغییراتی کرده‌ است. اکثریت این افراد در هر دو مرحله چکاپ کم‌تحرک بودند. حدود ۷۸ درصد زنان در مرحله نخست چکاپ و ۷۷ درصد نیز در مرحله دوم کم‌تحرک بودند. در مردان نیز این رقم به ترتیب ۶۷ و ۶۶ درصد بوده‌ است. به گفته محققان تنها ۲۲ درصد از مجموع این افراد در فاصله دو چکاپ سطح فعالیت خود را افزایش دادند.</p>
      <p>همچنین اطلاعات مربوط به وضعیت سلامت قلب و عروق این افراد در فاصله سال‌های ۲۰۱۳ تا ۲۰۱۶ مورد ارزیابی قرار گرفت. در پایان بررسی‌ها ۱۱۴ هزار و ۸۵۶ مورد بیماری قلبی و سکته مغزی در این گروه گزارش شد.</p>
      <p>به گزارش مدیکال نیوز تودی، بررسی‌ها نشان داد افرادی که سطح فعالیت بدنی خود را از بی‌تحرکی به انجام فعالیت‌های بدنی شدید یا خفیف تغییر دادند حدود ۱۱ درصد کمتر در معرض حمله قلبی و سکته مغزی قرار داشتند.</p>
      <p>انتهای پیام</p>
    </article>
  </body>
</html>