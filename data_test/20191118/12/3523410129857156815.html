<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640500/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%AE%D9%88%D8%AF-%D8%B1%D8%A7-%D9%81%D8%AF%D8%A7%DB%8C-%D9%85%D8%B5%D8%A7%D9%84%D8%AD-%D9%85%D8%B1%D8%AF%D9%85-%D9%88-%DA%A9%D8%B4%D9%88%D8%B1-%DA%A9%D8%B1%D8%AF%D8%AF%D8%B1-%D8%B9%D8%B1%D8%A8%D8%AF%D9%87-%DA%A9%D8%B4%DB%8C-%D9%87%D8%A7-%D8%B5%D8%AF%D8%A7%DB%8C-%D8%A8%D9%87-%D8%AD%D9%82-%D9%85%D8%B1%D8%AF%D9%85-%DA%A9%D9%85%D8%AA%D8%B1-%D8%B4%D9%86%DB%8C%D8%AF%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:20:00+00:00"/>
    <meta property="og:title" content="رئیس جمهور خود را فدای مصالح مردم و کشور کرد/در عربده کشی ها صدای به حق مردم کمتر شنیده می شود"/>
    <meta property="og:description" content="نشست هفتگی ربیعی سخنگوی دولت دقایقی قبل با حضور اصحاب رسانه‌ آغاز شد."/>
  </head>
  <body>
    <article>
      <h1>
        <a href="https://www.bultannews.com/fa/news/640500/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%AE%D9%88%D8%AF-%D8%B1%D8%A7-%D9%81%D8%AF%D8%A7%DB%8C-%D9%85%D8%B5%D8%A7%D9%84%D8%AD-%D9%85%D8%B1%D8%AF%D9%85-%D9%88-%DA%A9%D8%B4%D9%88%D8%B1-%DA%A9%D8%B1%D8%AF%D8%AF%D8%B1-%D8%B9%D8%B1%D8%A8%D8%AF%D9%87-%DA%A9%D8%B4%DB%8C-%D9%87%D8%A7-%D8%B5%D8%AF%D8%A7%DB%8C-%D8%A8%D9%87-%D8%AD%D9%82-%D9%85%D8%B1%D8%AF%D9%85-%DA%A9%D9%85%D8%AA%D8%B1-%D8%B4%D9%86%DB%8C%D8%AF%D9%87-%D9%85%DB%8C-%D8%B4%D9%88%D8%AF">رئیس جمهور خود را فدای مصالح مردم و کشور کرد/در عربده کشی ها صدای به حق مردم کمتر شنیده می شود</a>
      </h1>
      <h2>نشست هفتگی ربیعی سخنگوی دولت دقایقی قبل با حضور اصحاب رسانه‌ آغاز شد.</h2>
      <address><time datetime="2019-11-18T12:20:00+00:00">18 Nov 2019, 12:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به منظور تبیین طرح اصلاح قیمت بنزین و پاسخ گویی مسئولان مربوطه به سوالات خبرنگاران درباره طرح حمایت معیشتی اصلاح قیمت بنزین و مدیریت بازار و ارز، نشست خبری مشترک ربیعی، سخنگوی دولت و مسئولان وزارتخانه‌های تعاون، اقتصاد، صمت و نفت و همچنین سازمان برنامه و بودجه، بانک مرکزی، تعزیرات حکومتی و معاونت حمل و نقل شهرداری تهران برگزار شد.</p>
      <p>
        <b>رئیس جمهور خود را فدای مصالح مردم و کشور کرد/در عربده کشی ها صدای به حق مردم کمتر شنیده می شود</b>
      </p>
      <p>در این نشست علی ربیعی، سخنگوی دولت با بیان اینکه من فکر می‌کنم رئیس جمهور خود را فدای مصالح مردم و کشور کرد، تصریح کرد: دولت تصمیمی که با تایید سران قوا و کارشناسان اتخاذ شد را عملی کرد.</p>
      <p>وی اعلام کرد: من فکر می‌کنم رئیس جمهور خود را فدای مصالح مردم و کشور کرد؛ دولت تصمیمی که با تایید سران قوا و کارشناسان اتخاذ شد، را عملی کرد.</p>
      <p>وی تصریح کرد: تمام مبالغ حاصل از این طرح صرف اقشار کم درآمد می شود.</p>
      <p> وی ادامه داد: این مبلغ به همه مردم ایران اختصاص پیدا نمی‌کند. یک سیاست عادلانه کردن و برخورداری عادلانه در ذات این طرح نهفته است. مبارزه با قاچاق سوخت هم در این طرح در نظر گرفته شده است. چرا باید یارانه سوخت کشورهای دیگر را بدهیم؟</p>
      <p> ربیعی گفت: دولت سایر ارکان نظام را در جریان این طرح قرار داد و آن ها در سه جلسه مختلف این تصمیم را تایید کردند. با توجه به تایید سران سه قوه خوشحال هستیم که مورد نظر و موافقت رهبر معظم انقلاب قرار گرفت.<br/>سخنگوی دولت همچینین  گفت: رهبری شجاعانه از طرح تایید شده در جلسه سران سه قوه حمایت کردند.<br/>ربیعی تصریح کرد: هر طرحی در آغاز با مشکلاتی رو به رو می شود که در ابتدای مسیر با نظر خبرگان تکمیل تر می‌شود. دولت همیشه نظر منتقدان خود را شنیده و باز هم می شنود.</p>
      <p> وی ادامه داد: دولت به انتقاداتی که در مورد افزایش تورم و باز توزیع منابع بوده توجه کرده و در این جلسه خدمت مردم توضیح داده خواهد شد. برخی در این جلسه و برخی در جلسات آتی توضیح داده می شود.</p>
      <p> سخنگوی دولت گفت: متاسفانه دیدیم برخی به بهانه اجرای مصوبه اقدام به اغتشاش، حمله به زیر ساخت ها ، اموال خصوصی مردم و تخریب مراکزی مثل بانک ها  کردند.</p>
      <p>سخنگوی در ادامه دولت اظهار کرد: در برخی گزارشات آمده است که عده‌ای از سلاح های گرم و سرد استفاده کردند، از کروگان گیری تا شهادت، که تبریک و تسلیت به خانواده هایشان می‌گویم.<br/>وی گفت:قطعا  کسانی که نگران معیشت خود هستند از کسانی که از سلاح ها استفاده کردند، جدا هستند. رفتارهای آن ها کاملا با رفتار تروریست های قدیمی ایران که به انتظار کوچک شدن ایران نشستند، منطبق است. در گزارشات اخیر خود مردم گزارش هایی دادند که عده ای صورت خود را با ماسک پوشانده و تخریب می کنند.<br/> وی گفت: نظام جمهوری اسلامی ایران اعتراض را به حق می داند اما حساب اعتراض با اغتشاش متفاوت است. خدا را شکر که مردم شریف ایران صف خود را از این افراد جدا کردند.<br/>ربیعی تصریح کرد: من فکر می کنم اغتشاش گران می خواهند فضایی درست کنند که صدای معترضین شنیده نشود. به همین دلیل مردم صف خود را از آن ها جدا کردند. بیش از هشتاد درصد آرامش در کشور وجود دارد. در عربده کشی ها صدای به حق مردم کمتر شنیده می شود.</p>
      <p>سخنگوی دولت همچینین گفت: در این میان آمریکا که ظالمانه ترین اقدامات را علیه مردم ایران انجام داده، می گوید از مردم ایران حمایت می کند. بله آقای پمپئو که ظالمانه از تحریم دفاع کرده، معلوم است که از اغتشاش گران دفاع می‌کند. شما حتی به مردم خودتان هم دروغ گفتید.<br/> وی افزود: افرادی که هیجانی تا دیروز در این تجمعات حضور داشتند، امروز دیگر نیستند.<br/> ربیعی گفت: کشور ما چه با تحریم و چه غیر تحریم نیازمند اصلاح ساختاری است. در این ایام سخت است که معلوم می شود چه کسانی پای منافع ملی ایستاده اند و چه کسانی به فکر کسب منافع جناحی و محبوبیت گذرا هستند.<br/>وی گفت: موضوع گیری مقام معظم رهبری به همه ما درس داد که در زمانی که همه پا پس می کشند ایشان پا به میدان گذاشتند. از ایشان مجدد تشکر می کنیم.<br/>ربیعی همچنین گفت: امیدواریم با کمک همه بتوانیم این طرح را به خوبی اجرا کنیم.</p>
      <p>
        <b>تاثیر افزایش قیمت بنزین بر تورم بیش از سه و نیم درصد نخواهد بود</b>
      </p>
      <p>همچنین دهقان، دهنوی معاون وزیر اقتصاد و دارایی اعلام کرد که تاثیر افزایش قیمت بنزین بر تورم بیش از سه و نیم درصد نخواهد بود.</p>
      <p>وی در پاسخ به پرسشی در ارتباط با تاثیر افزایش قیمت بنزین بر تورم گفت: محاسبات ما نشان می دهد اثر مستقیم این افزایش قیمت کمتر از دو درصد است. اثر غیر مستقیم هم دارد. نهایتا اثر جمع همه اینها نشان می دهد که بیش از سه و نیم درصد نخواهد بود. نگرانی مردم برحسب تجارب گذشته است.</p>
      <p>
        <b>اظهار امیدواری معاون بانک مرکزی نسبت به کنترل تورم</b>
      </p>
      <p>قربانی، معاون بانک مرکزی هم اظهار امیدواری کرد که با مجموعه تدابیری که اندیشیده شده تورم کنترل شود.</p>
      <p>وی در پاسخ به پرسشی در ارتباط با تاثیر افزایش قیمت بنزین بر تورم گفت: مجموعا آن‌چیزی که بانک مرکزی حساب کرده حول و حوش چهار درصد است.<br/> وی ادامه داد: بسته های تکمیلی حمایتی و کنترل قیمت کالا و خدمات در نظر گرفته شده است. اصلاح قیمتی فعلی اثرات تورمی محدودی خواهد داشت. ان شاءالله مجموعه تدابیری که اندیشیده شده باعث کنترل تورم می شود.</p>
      <p>
        <b>آثار تورمی حاصل از افزایش قیمت سوخت بسیار ناچیز خواهد بود</b>
      </p>
      <p>عدل، معاون سازمان برنامه و بودجه نیز اعلام کرد: آثار تورمی حاصل از افزایش قیمت سوخت بسیار ناچیز خواهد بود.</p>
      <p>وی گفت: آثار تورمی حاصل از افزایش قیمت سوخت بسیار ناچیز خواهد بود. از این درآمدها به دستور رئیس جمهور موظف هستیم نظارت کنیم و حتی یک ریال صرف دولت نمی شود. اولین میزان پرداخت را امشب خواهیم داشت مرحله دوم در اواخر همین هفته و مرحله سوم هفته آتی. امشب حدود بیست میلیون نفر مشمول این طرح می شود.</p>
      <p>
        <b>۶۰ میلیون نفر شامل دریافت بسته معیشتی هستند</b>
      </p>
      <p>در ادامه این نشست میدری، معاون وزیر کار تعاون و رفاه اجتماعی اعلام کرد که افرادی که فکر می کنند مشمول دریافت بسته معیشتی هستند از طریق سایتی که اعلام می کنیم اقدام کنند.</p>
      <p>وی گفت: ۶۰ میلیون نفر شامل این طرح هستند. بسته معیشتی مطابق آمار  سازمان برنامه و بودجه تقدیم خواهد شد. شاخص ها بر اساس اطلاعات کد ملی افراد است. افرادی که فکر می کنند مشمول هستند از طریق سایتی که اعلام می کنیم اقدام کنند.</p>
      <p>
        <b>آمادگی وزارت کشور برای افزایش سهمیه خودروها</b>
      </p>
      <p>همچنین پورسید آقایی، معاون حمل ونقل ترافیک شهرداری تهراناعلام کرد که اگر جایی احساس کنیم سهمیه خودروها کم است وزارت کشور آمادگی افزایش را دارد.</p>
      <p>وی گفت: در مورد حمل و نقل بررسی های خوبی انجام شده است. با آمادگی در این حوزه این طرح انجام شد. برای تاکسی ها، وانت بارها، تاکسی های اینترنتی و سایر وسایل حمل و نقل سهمیه ها در نظر گرفته شده است. مترو و اتوبوس مثل گذشته فعال است، مترو سرویس مناسب و استانداردی می دهد.<br/>وی ادامه داد: اگر جایی احساس کنیم سهمیه کم است وزارت کشور آمادگی دارد آن را افزایش بدهد. خودرو های دوگانه سوز از جمله مواردی بود که سهمیه آنان روز شنبه از ۲۰۰ لیتر به ۲۵۰ لیتر افزایش پیدا کرد...</p>
      <p>
        <b>بررسی‌ها آرامش بازار را نشان می‌دهد</b>
      </p>
      <p>عباس تابش، مدیرعامل سازمان حمایت مصرف کنندگان و تولیدکنندگان با بیان اینکه بررسی‌ها با دقت در تمام حوزه‌های بازار انجام می‌شود،‌ گفت: تلفن های گویا فعال هستند و سازمان حمایت آماده پاسخگویی به مردم است.</p>
      <p>وی در خصوص بازرسی ها اظهار کرد: حدود ۱۵۰۰ بازرس اتاق اصناف بازرسی می‌کنند و ۷۸۰۰ بازرس اتحادیه داریم.</p>
      <p>وی ادامه داد: روز گذشته ۴۳۰۰ بازرس اتاق اصناف و صنعت، معدن و تجارت کار خود را آغاز کردند. بررسی قیمت ۱۰۰ کالایی که مرتب بررسی می‌کنیم دیروز با هفته گذشته یکی بوده است. ۱۳ قلم کالا ۵ تا ۷ درصد بوده که دلیل منطقی داشته است. بررسی دیروز کاملا آرامش بازار را نشان می‌دهد.</p>
      <p>مدیرعامل سازمان حمایت مصرف کنندگان و تولیدکنندگان در ادامه تاکید کرد: بررسی‌ها با دقت در تمام حوزه های بازار صورت خواهد گرفت.</p>
      <p>وی گفت: تلفن های گویا فعال هستند. سازمان حمایت آماده پاسخگویی به مردم است...</p>
    </article>
  </body>
</html>