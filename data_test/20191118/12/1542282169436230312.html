<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/tsavousoglou-kypriako-kathomaste-trapezi-yfistamenous-orous"/>
    <meta property="og:site_name" content="euronews"/>
    <meta property="article:published_time" content="2019-11-18T12:50:54+00:00"/>
    <meta property="og:title" content="Τσαβούσογλου για Κυπριακό: Δεν καθόμαστε στο τραπέζι με τους υφιστάμενους όρους"/>
    <meta property="og:description" content="Η Τουρκία δεν σκέφτεται να καθίσει στο τραπέζι των διαπραγματεύσεων με τους παρόντες όρους για το Κυπριακό, δήλωσε ο Τούρκος ΥΠΕΞ"/>
  </head>
  <body>
    <article>
      <h1>Τσαβούσογλου για Κυπριακό: Δεν καθόμαστε στο τραπέζι με τους υφιστάμενους όρους</h1>
      <address><time datetime="2019-11-18T12:50:54+00:00">18 Nov 2019, 12:50</time> by <a rel="author">euronews </a></address>
      <p>Η Τουρκία δεν σκέφτεται να καθίσει στο τραπέζι των διαπραγματεύσεων με τους παρόντες όρους για το Κυπριακό, δήλωσε ο Τούρκος ΥΠΕΞ, Μεβλούτ Τσαβούσογλου, προσθέτοντας πως αν θα ξεκινήσει μια νέα διαδικασία πρέπει να αρθούν οι ασάφειες για την πολιτική ισότητα.</p>
      <p>Μιλώντας στην Επιτροπή Προϋπολογισμού της τουρκικής εθνοσυνέλευσης, ο Τούρκος Υπουργός Εξωτερικών είπε ότι «η Τουρκία η οποία διαθέτει την μεγαλύτερη ακτογραμμή στην ανατολική Μεσόγειο, έχει νόμιμα δικαιώματα και συμφέροντα στις θαλάσσιες περιοχές που βρίσκονται δυτικά και βορείως της Κύπρου. Η χώρα μας έχει λάβει τα απαραίτητα μέτρα για την προστασία τους και θα συνεχίσει να τα λαμβάνει», ανέφερε.</p>
      <p>Ο Τούρκος ΥΠΕΞ είπε ότι διατηρούν ανοιχτή την πόρτα του διαλόγου με την Ελλάδα, αλλά στο θέμα της Κύπρου δεν σκέφτεται η Τουρκία να καθίσει στο τραπέζι υπό τους υφιστάμενους όρους. «Θέλω στην παρουσία σας να δηλώσω ότι στο θέμα της εθνικής υπόθεσης της Κύπρου δεν θα καθίσουμε ξανά στο τραπέζι των διαπραγματεύσεων μόνο για χάρη των διαπραγματεύσεων. Θέτουμε υπόψιν των συνομιλητών μας ότι αν ξεκινήσει μια νέα διαδικασία πρέπει προηγουμένως να αρθούν όλες οι ασάφειες σχετικά με την πολιτική ισότητα των δύο πλευρών», ανέφερε ο Τούρκος ΥΠΕΞ.</p>
      <p>Για την ΕΕ, ο Τούρκος ΥΠΕΞ είπε ότι παρά τα προβλήματα με την ΕΕ, η Τουρκία βλέπει την ενταξιακή της διαδικασία ως στρατηγικό στόχο.</p>
      <p>«Ωστόσο η στάση που τηρεί η ΕΕ έναντι της χώρας μας είναι άδικη και απαράδεκτη. Η ΕΕ δεν έχει κάνει βήματα τα οποία να ξεπερνούν την κρίση εμπιστοσύνης που δημιουργήθηκε μεταξύ μας μετά το πραξικόπημα της 15ης Ιουλίου. Επιπλέον, δίνοντας κύρος στους αβάσιμους ισχυρισμούς της τρομοκρατικής οργάνωσης και των υποστηρικτών της, έχει δημιουργηθεί ένα αρνητικό κλίμα σε σχέση με την Επιχείρηση Πηγή Ειρήνης. Η ΕΕ όχι μόνο δεν παρακολουθεί όπως πρέπει τις σημαντικές εξελίξεις στο περιφερειακό και διεθνές πεδίο αλλά ούτε και αξιολογεί τις αιτίες και τα αποτελέσματά τους με αντικειμενικό και συνολικό τρόπο. Το τελευταίο παράδειγμα το είδαμε στις απερίσκεπτες αποφάσεις που λήφθηκαν για την Αλβανία και την βόρεια Μακεδονία στα Βαλκάνια», ανέφερε ο Τούρκος ΥΠΕΞ.</p>
      <p>Ο Μεβλούτ Τσαβούσογλου είπε ότι διατηρούν την πεποίθησή τους ότι στην περίπτωση που η ΕΕ αντιληφθεί τα λάθη που έπραξε και δει την αξία που θα προσθέσει η ένταξη της Τουρκίας στην Ένωση, θα δημιουργηθούν ωφέλιμες σχέσεις και για τις δύο πλευρές και θα δημιουργηθεί ξανά εμπιστοσύνη. «Σε αυτό το πλαίσιο δίνουμε σημασία ειδικά στην επικαιροποίηση της τελωνειακής ένωσης και την ελευθεροποίηση της βίζας», ανέφερε.</p>
      <h3>«Θλίψη» Αναστασιάδη για τις δηλώσεις Τσαβούσογλου</h3>
      <p>Τη θλίψη του για τις τελευταίες δηλώσεις του Τούρκου Υπουργού Εξωτερικών, Μεβλούτ Τσαβούσογλου εξέφρασε ο Πρόεδρος της Δημοκρατίας Νίκος Αναστασιάδης, προσθέτοντας ότι «στην ουσία δίνουν μήνυμα πως η τουρκική πλευρά δεν επιστρέφει στο τραπέζι των διαπραγματεύσεων εάν δεν ικανοποιηθούν οι αξιώσεις που προβάλλει».</p>
      <p>«Θέλω να καταστήσω σαφές ότι κάτω από απειλές και όρους που θέτει η Τουρκία, όχι μόνο δεν δημιουργείται το απαραίτητο θετικό κλίμα, αλλά μολύνεται και η προσπάθεια που καταβάλλει ο Γενικός Γραμματέας» υπογραμμίζει ο Νίκος Αναστασιάδης.</p>
      <p>Επαναλαμβάνοντας την αποφασιστικότητα του, κατά την τριμερή συνάντηση με τον Γενικό Γραμματέα των ΗΕ, ο Πρόεδρος Αναστασιάδης αναφέρει ότι «επαναλάβω την εκπεφρασμένη πολιτική βούληση της ελληνοκυπριακής πλευράς για συνομολόγηση Όρων Αναφοράς, προκειμένου να δημιουργηθούν συνθήκες ενός δημιουργικού διαλόγου ούτως ώστε να καταλήξουμε σε μια πραγματικά λειτουργική και βιώσιμη λύση του Κυπριακού, μέσα στα πλαίσια των ψηφισμάτων των ΗΕ, μακριά από εγγυητές, παρουσία ξένων στρατευμάτων και τις όποιες εξαρτήσεις».</p>
      <p>Στόχος μας ήταν και παραμένει η δημιουργία ενός πλήρως ανεξάρτητου και κυρίαρχου κράτους, με πλήρη κατοχύρωση του συνόλου των ανθρωπίνων δικαιωμάτων του συνόλου του κυπριακού λαού, Ελληνοκυπρίων και Τουρκοκυπρίων, στη βάση των αρχών και αξιών της ΕΕ, της οποίας είναι και θα παραμείνει μέλος η Κύπρος, καταλήγει στην γραπτή του ανακοίνωση ο Πρόεδρος Αναστασιάδης.</p>
    </article>
  </body>
</html>