<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/provincia-cagliari/2019/11/18/ti-uccido-pugni-alla-porta-della-ex-39enne-in-manette-a-quartu-136-954045.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T12:02:26+00:00"/>
    <meta property="og:title" content="&quot;Ti uccido&quot;: pugni alla porta della ex, 39enne in manette a Quartu"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">maltrattamenti</h6>
      <h1>"Ti uccido": pugni alla porta della ex, 39enne in manette a Quartu</h1>
      <h2>L'uomo ha minacciato di morte la donna e il suo attuale compagno: "Rivoglio mio figlio"</h2>
      <address>
        <time datetime="2019-11-18T12:02:26+00:00">18 Nov 2019, 12:02</time>
      </address>
      <p>Si è presentato ubriaco sotto casa della ex compagna, e madre di suo figlio, e ha aggredito lei e il suo attuale fidanzato.</p>
      <p>Con l'accusa di atti persecutori un 39enne cagliaritano, ma domiciliato a Quartu Sant'Elena, è stato arrestato dagli Agenti della Squadra Volante del Commissariato di Pubblica Sicurezza di Quartu.</p>
      <p>L'uomo, secondo la ricostruzione dei poliziotti, ha cercato insistentemente di entrare nella casa dove la donna viveva insieme al loro figlio, minore, e al suo compagno, colpendo il portoncino con pugni e calci. E persino quando la vittima ha chiamato la polizia, ha continuato a insultarla e a minacciarla di morte, avanzando pretese sul loro bambino.</p>
      <p>Quando la Volante è arrivata sul posto, ha raggiunto la donna, intimandole di dargli il figlio minore, e colpito il compagno di lei. L'uomo è stato fermato e trattenuto nella camera di sicurezza del Commissariato in attesa dell’udienza di convalida prevista per stamattina.</p>
      <p>La vittima ha formalizzato la denuncia per i continui maltrattamenti e le continue vessazioni di cui è stata vittima dallo scorso mese di luglio.</p>
      <p><b>ALLONTANATO UN 54ENNE - </b>Gli Agenti sono contemporaneamente intervenuti anche per un altro caso di maltrattamenti, sempre a Quartu.</p>
      <p>Vittima la moglie di un 54enne che aveva presentato querela per i continui atteggiamenti aggressivi del marito tra minacce, insulti, denigrazioni e aggressioni fisiche.</p>
      <p>Gli episodi sono stati riscontrati dagli agenti e il gip del Tribunale di Cagliari ha emesso un’ordinanza con l’ordine di abbandonare immediatamente l’abitazione coniugale e di mantenere una distanza di almeno 200 metri dalla casa della ex moglie.</p>
      <p>(Unioneonline/D)</p>
    </article>
  </body>
</html>