<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/BBVA-Francisco-Gonzalez-Villarejo-espionatge-Audiencia-Nacional_0_2346365403.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T12:55:00+00:00"/>
    <meta property="og:title" content="Francisco González s’espolsa les culpes: “Hem sigut exemplars”"/>
    <meta property="og:description" content="L’expresident del BBVA declara com a imputat per l’espionatge de Villarejo, contractat pel banc"/>
  </head>
  <body>
    <article>
      <h1>Francisco González s’espolsa les culpes: “Hem sigut exemplars”</h1>
      <h2>L’expresident del BBVA declara com a imputat per l’espionatge de Villarejo, contractat pel banc</h2>
      <address>
        <time datetime="2019-11-18T12:55:00+00:00">18 Nov 2019, 12:55</time>
      </address>
      <p>L'expresident del BBVA Francisco González ha declarat aquest dilluns durant gairebé tres hores a l'Audiència Nacional, després que el titular del jutjat central d'instrucció número 6, Manuel García Castellón, imputés divendres l'ex número u de l'entitat bancària pel cas Villarejo. González, que ha declarat a porta tancada, ha defensat a la sortida del jutjat la seva innocència. "Quan acabi aquesta investigació quedarà molt clar que el grup BBVA i els seus directius han actuat sempre d’una forma íntegra i exemplar”, ha assegurat González.</p>
      <p>El tribunal investiga els treballs d'espionatge que l'excomissari de la Policia Nacional va fer presumptament per encàrrec del BBVA durant anys, entre altres qüestions per frenar l'intent de la constructora Sacyr de fer-se amb el control del banc. L'entitat bancària, aleshores presidida per González, va pagar uns 10 milions d'euros a Cenyt, l'empresa de Villarejo. El cas es troba sota secret de sumari.</p>
      <p>Tant el BBVA com Francisco González, que va deixar la presidència de l'entitat a finals del 2018, admeten que el banc va contractar Villarejo –ara en presó provisional– però sostenen que desconeixien l'espionatge il·legal. A la seva sortida de l'Audiència Nacional, González ha subratllat que si en algun moment algun treballador del BBVA ha tingut alguna conducta "irregular", ell "ho desconeix". L'expresident ha explicat també que ha respost totes les preguntes de la Fiscalia i del jutge.</p>
      <h3>Investigació interna</h3>
      <p>El BBVA està imputat en la causa com a persona jurídica, però González ha hagut de comparèixer  en qualitat d'investigat per presumptes delictes de suborn i revelació de secrets. Fonts del seu entorn havien explicat prèviament que l'expresident estava disposat a defensar-se davant el jutge per la seva gestió al capdavant del BBVA. A més, González ha recordat davant el jutge que va ser ell mateix qui va posar en marxa una investigació interna el maig del 2018, pocs mesos abans de deixar la presidència del BBVA, quan va esclatar l'escàndol de les escoltes il·legals.</p>
      <p>González s'ha mogut amb molta discreció en els últims mesos, allunyat del focus mediàtic, sobretot després de ser apartat de la presidència d'honor del banc per l'escàndol de l'espionatge, càrrec que havia obtingut després de presidir el banc durant 18 anys.</p>
      <p>El jutge també havia convocat per aquest dilluns, com a testimoni, l'exdirector de comunicació de l'entitat, Javier Ayuso, i l'investigat Antonio Bonilla, policia que en segona activitat treballava per una de les empreses de Villarejo i que ja està imputat en altres peces de la causa.</p>
      <p>Com a investigats, també per delictes de suborn i revelació de secrets, el jutge ha citat per aquest dimarts Juan Asúa, assessor de l'actual president de l'entitat financera, Carlos Torres, i Eduardo Arbizu, que fins al juliol ocupava el càrrec de responsable de regulació i control intern del BBVA. Arbizu va ser cessat quan es va conèixer la imputació del BBVA en la causa.</p>
      <h3>LES CLAUS</h3>
      <h4>1. Per què s’investiga Francisco González, expresident del BBVA?</h4>
      <p>González va ser president de l’entitat bancària durant 18 anys, fins al desembre del 2018, quan estava a punt d’esclatar l’escàndol de l’espionatge. Sota el seu mandat, el BBVA va contractar l’empresa de l’excomissari de policia José Manuel Villarejo per protegir l’entitat. Per complir amb el seu encàrrec, Villarejo va espiar il·legalment desenes de polítics, empresaris i periodistes durant 10 anys.</p>
      <h4>2. Per què els espiava?</h4>
      <p>Per treure’n informació o desestabilitzar persones que podien actuar contra el banc. L’escàndol va ser destapat per dos diaris digitals, <i>Moncloa.com</i> i <i>El Confidencial</i>, que van tenir accés a informació que revelava com el 2004 es van espiar persones de l’entorn del president del govern espanyol, José Luis Rodríguez Zapatero, per frenar l’intent de la constructora Sacyr d’aconseguir el control del BBVA.</p>
      <h4>3. El BBVA ho nega?</h4>
      <p>L’entitat bancària admet que va contractar Villarejo, però manté que desconeixia que l’expolicia utilitzés tècniques il·legals per obtenir informació.</p>
      <h4>4. Hi ha altres investigats?</h4>
      <p>Sí. El jutge va interrogar ahir com a testimoni l’exdirector de comunicació de l’entitat Javier Ayuso i l’investigat Antonio Bonilla, policia que en segona activitat treballava per a una de les empreses de Villarejo i que ja està imputat en altres peces de la causa.</p>
      <p>Com a investigats, també per delictes de suborn i revelació de secrets, el jutge ha citat per avui Juan Asúa, assessor de l’actual president de l’entitat financera; Carlos Torres, i Eduardo Arbizu, excap de regulació i control intern del BBVA, que va ser cessat quan es va conèixer la imputació de l’entitat en la causa.</p>
    </article>
  </body>
</html>