<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622132/%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%AA%D9%86%D9%87%D8%A7-%D8%A8%D8%A7-%DB%8C%DA%A9-%D8%B1%DA%98%DB%8C%D9%85-%D8%BA%D8%B0%D8%A7%DB%8C%DB%8C-%D8%AE%D8%A7%D8%B5"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T12:02:00+00:00"/>
    <meta property="og:title" content="مبارزه با آنفلوآنزا تنها با یک رژیم غذایی خاص"/>
    <meta property="og:description" content="پژوهشگران &quot;دانشگاه ییل&quot;(Yale University) در مطالعه اخیرشان با آزمایش بر روی موش‌ها دریافته‌اند پیروی از رژیم غذایی &quot;کتوژنیک&quot; (ketogenic) از ابتلای موش‌ها به آنفلوآنزا جلوگیری می‌کند."/>
  </head>
  <body>
    <article>
      <h1>مبارزه با آنفلوآنزا تنها با یک رژیم غذایی خاص</h1>
      <h2>پژوهشگران دانشگاه "ییل" مطرح کردند</h2>
      <address>
        <time datetime="2019-11-18T12:02:00+00:00">18 Nov 2019, 12:02</time>
      </address>
      <p>
        <i>پژوهشگران "دانشگاه ییل"(Yale University) در مطالعه اخیرشان با آزمایش بر روی موش‌ها دریافته‌اند پیروی از رژیم غذایی "کتوژنیک" (ketogenic) از ابتلای موش‌ها به آنفلوآنزا جلوگیری می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> آنفلوآنزا هر ساله میلیون‌ها نفر را آلوده می‌کند. در بیماران آسیب پذیر مانند سالمندان، عفونت می‌تواند کشنده باشد و در برخی موارد نیز عواقب فاجعه بار داشته باشد. با توجه به اینکه ویروس بسیار مسری است، در مورد شیوع بیماری خطرناک آنفلوآنزا، تشخیص سریع، حساس و دقیق بسیار مهم است. پژوهشگران اخیرا دریافته‌اند پیروی از یک رژیم خاص می‌تواند موشها را از ابتلا به آنفلوآنزا محافظت کند.</p>
      <p>به گزارش گیزمگ، البته برخی معتقدند از انجایی که این مطالعه تنها بر روی موش‌ها انجام شده به همین دلیل نمی‌توان با قاطعیت اعلام کرد که پیروی از این رژیم بر روی انسان‌ها نیز چنین تاثیری خواهد داشت.</p>
      <p>رژیم غذایی کتوژنیک یا رژیم کیتو یا رژیم کتون‌زا یک گونه رژیم غذایی با چربی زیاد، پروتئین کافی و قند اندک است که بدن را وادار می‌کند تا به جای قند، از چربی برای تأمین انرژی استفاده کند. در حالت عادی، قندهای موجود در غذا در بدن انسان به گلوکز مبدل شده و در سرتاسر بدن — به‌ویژه مغز — پخش می‌شود تا به عنوان منبع انرژی، سوزانده شود. حال اگر در رژیم غذایی، مقدار قند کم باشد، کبد، چربی را به اسید چرب و اجسام کتونی مبدل می‌کند. این اجسام کتونی به مغز رفته و جایگزین گلوکز می‌شود. اجسام کتونی سه ترکیب شیمیایی محلول در آب هستند که محصول بینابینی و فرعی متابولیسم و شکست اسیدهای چرب در بدن محسوب می‌شوند. اخیراً بسیاری از افراد سراسر جهان به این رژیم روی آورده‌اند و به همین دلیل نیز دانشمندان تصمیم گرفتند تاثیرات این رژیم بر روی سلامت و متابولیسم بدن را مورد بررسی قرار دهند.</p>
      <p>مطالعه اخیر پژوهشگران دانشگاه ییل در ادامه یک مطالعه دیگر است که طی آن پژوهشگران دریافته بودند رژیم کتوژنیک در سرکوب تشکیل التهاب مؤثر است. طی این مطالعه برای پژوهشگران این سوال پیش آمد که آیا این رژیم غذایی می‌تواند از بدن انسان در برابر بیماری آنفلوآنزا نیز محافظت کند یا خیر.</p>
      <p>طی این مطالعه در گام نخست پژوهشگران دو گروه از موش‌ها را در معرض ویروس آنفلوآنزا قرار دادند. یک گروه به مدت هفت روز قبل از قرار گرفتن در معرض این ویروس، رژیم غذایی کتوژنیک(۹۰ درصد چربی ، ۹ درصد پروتئین ، ۱ درصد کربوهیدرات) را شروع کرده بودند در حالی که گروه دیگر رژیم غذایی استاندارد "چو"(chow ) که شامل ۱۸ درصد چربی ، ۵۸ درصد کربوهیدرات و ۲۴ درصد پروتئین بود را آغاز کرده بودند. نتایج حاکی از آن بود حیواناتی که از رژیم غذایی کتوژنیک پیروی کرده بودند کمتر از گروه دیگر که رژیم غذایی عادی داشتند، مستعد ابتلا به عفونت بودند.</p>
      <p>محققان پس از بررسی‌های بیشتر متوجه سطح بالایی از سلول‌های "تی دلتا گاما"(gamma delta T ) در ریه های موش‌های پیرو رژیم غذایی کتوژنیک شدند. آنها پس از مشاهده این موضوع دریافتند که پیروی از رژیم مذکور تاثیر چشمگیری در محافظت از بدن موش‌ها داشته است. پژوهشگران پس از مشاهده این موضوع، موش‌ها را مجددا در معرض ویروس آنفلوآنزا قرار دادند و مشاهده کردند که موش‌ها در برابر ابتلا به این ویروس بسیار مقاوم هستند و پس از آن این فرضیه را تأیید کردند.</p>
      <p>"ویشا دیپ دیگزیت"( Visha Deep Dixit) پژوهشگر این مطالعه گفت: این مطالعه نشان می‌دهد که نحوه سوختن چربی بدن برای تولید اجسام کتون از مواد غذایی که مصرف می‌کنیم، می‌تواند سیستم ایمنی بدن را برای مبارزه با عفونت آنفلوآنزا تقویت کند.</p>
      <p>این مطالعه در حال حاضر بر روی موش‌ها انجام شده است و بنابراین پژوهشگران قصد دارند بتوانند در آینده این آزمایش را بر روی انسان‌ها نیز انجام دهند.</p>
      <p>یافته‌های این مطالعه در مجله "Science Immunology" منتشر شد.</p>
    </article>
  </body>
</html>