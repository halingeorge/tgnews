<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39753/%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86-%D9%BE%D9%88%DB%8C%D8%B4-%D8%A7%D9%84%D9%81-%D8%A8-%D8%A7%DB%8C%D8%B1%D8%A7%D9%86-%D9%85%D8%AD%D8%AF%D9%88%D8%AF-%D8%A8%D9%87-%D8%A7%D9%85%D8%B3%D8%A7%D9%84-%D9%86%DB%8C%D8%B3%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-18T12:01:00+00:00"/>
    <meta property="og:title" content="اردکانیان: پویش الف- ب- ایران محدود به امسال نیست"/>
    <meta property="og:description" content="وزیر نیرو گفت: پویش الف- ب- ایران محدود به پایان امسال نیست و در آینده برنامه‌های سال ۹۹ اطلاع‌رسانی می‌شود."/>
  </head>
  <body>
    <article>
      <h1>اردکانیان: پویش الف- ب- ایران محدود به امسال نیست</h1>
      <address><time datetime="2019-11-18T12:01:00+00:00">18 Nov 2019, 12:01</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>وزیر نیرو گفت: پویش الف- ب- ایران محدود به پایان امسال نیست و در آینده برنامه‌های سال ۹۹ اطلاع‌رسانی می‌شود.</i>
      </p>
      <figure>
        <img src="https://barghnews.com/files/fa/news/1398/8/27/83923_417.jpg"/>
      </figure>
      <p>به گزارش <a href="https://barghnews.com/">برق نیوز</a>، وزیر نیرو گفت: ۹ نیروگاه حرارتی و ۱۰ سد در استان‌های مختلف با هدف بهره‌مندی تمام کشور از انرژی آب و برق افتتاح می‌شود.<br/>رضا اردکانیان روز دوشنبه در آیین افتتاح طرح پست و خطوط ۴۰۰ کیلوولت ایوانکی در شهرستان گرمسار استان سمنان، افزود: ۱۰ سد بزرگ در استان‌های تهران، ایلام، قم، یزد، کرمان، آذربایجان غربی و سمنان احداث و به تبع آن ۷۴۵ میلیون متر مکعب آب به ظرفیت آب‌های تنظیم شده کشور اضافه می‌شود.<br/><br/>وی بیان کرد: ۲۶ هزار هکتار شبکه آبیاری و زهکشی در چهار استان، جمعیت یک و نیم میلیون نفری را تحت پوشش قرار می‌دهد.<br/><br/>وی با اشاره به پویش الف- ب- ایران، تصریح کرد: این پویش حرکتی برای گردش سریع و منظم چرخ‌های توسعه و رونق تولید کشور در زمان تحمیل تحریم‌های ضد اقتصادی استکبار علیه ملت ایران اسلامی است.<br/><br/>اردکانیان خاطرنشان کرد: پویش الف- ب- ایران محدود به پایان امسال نیست و در آینده برنامه‌های سال ۹۹ اطلاع‌رسانی می‌شود.<br/><br/>وزیر نیرو به نقش آب و انرژی برای استمرار توسعه پایدار در مناطق کشور اشاره و بیان کرد: نقش اساسی آب و برق به‌عنوان اصلی‌ترین زیرساخت‌های کشور‌ها برای حرکت در مسیر توسعه غیرقابل‌انکار است و ۲۲۷ طرح بزرگ هر هفته در این حوزه با سرمایه‌گذاری ۳۳۰ هزار میلیارد ریال تا پایان امسال افتتاح می‌شود.<br/><br/>وی با اشاره به اقدام‌های دولت تدبیر و امید در برخورداری از آب آشامیدنی سالم، اضافه کرد: ۶ میلیون و ۸۵۰ هزار نفر جمعیت روستایی در یک هزار و ۱۲۴ روستا به آب بهداشتی و سالم در این فرصت ۶ ماه دسترسی پیدا می‌کنند.<br/><br/>اردکانیان تصریح کرد: ۱۰ هزار و ۳۴۰ روستا نیز در دولت تدبیر و امید از شبکه آب سالم و بهداشتی بهره‌مند شدند و ۱۰ میلیون نفر جمعیت تا پایان ۱۴۰۰ به این مجموعه اضافه می‌شود.<br/><br/>۱۱۱ طرح سرمایه‌گذاری در استان سمنان<br/><br/>وزیر نیرو اظهارداشت: ۱۱۱ طرح برای استان سمنان با سرمایه‌گذاری ۱۶ هزار میلیارد ریال در بخش آب و برق و فاضلاب در دست اجرا است.<br/><br/>وی افزود: این طرح‌ها به‌طور متوسط ۵۵ درصد پیشرفت اجرایی دارد.<br/><br/>اردکانیان با اشاره به مطالبه حقابه کشاورزان غرب استان سمنان، اضافه کرد: به همه حقابه‌داران کشاورزی اطمینان می‌دهیم سهم آنان تامین شود، تأمین حقابه کشاورزان ایوانکی از محل پساب تهران انجام می‌شود و به تمام کشاورز‌های این شهرستان اطمینان داده می‌شود که حق‌شان تامین می‌شود.<br/><br/>وزیر نیرو با بیان اینکه سمنان یکی از استان‌های درگیر با مشکلات خشکسالی است، یادآور شد: طرح‌ها در زمینه مقابله با خشکسالی و تامین آب اولویت دولت تدبیر و امید است و تاکید‌های متعدد از سوی رئیس جمهور و سران قوا برای حل مشکلات ناشی از خشکسالی سال‌های اخیر وجود دارد.<br/><br/>وزیر نیرو برای افتتاح طرح‌های آب و برق به شهرستان‌های گرمسار و آرادان در غرب استان سمنان سفر کرده است، حمیدرضا جانباز معاون وزیر و مدیرعامل شرکت آب و فاضلاب کشور وزیر نیرو را در سفر به استان سمنان همراهی می‌کند.<br/><br/>وزارت نیرو در قالب پویش «هر هفته الف - ب - ایران» ۲۲۷ طرح آب و برق کشور را با اعتباری بالغ بر ۳۳۰ هزار میلیارد ریال در ۳۱ استان تا پایان امسال افتتاح می‌کند. منبع: <a href="http://barghnews.com/">ایرنا</a></p>
    </article>
  </body>
</html>