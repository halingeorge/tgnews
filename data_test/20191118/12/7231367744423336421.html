<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/economia/tornano-i-liquidi-nel-bagaglio-a-mano-ecco-come-cambiano-il-check-in-e-i-controlli-in-aeroporto/"/>
    <meta property="og:site_name" content="InvestireOggi"/>
    <meta property="article:published_time" content="2019-11-18T12:06:37+00:00"/>
    <meta property="og:title" content="Tornano i liquidi nel bagaglio a mano: ecco come cambiano il check-in e i controlli in aeroporto"/>
    <meta property="og:description" content="Riconoscimento biometrico facciale e liquidi dentro il bagaglio a mano: la rivoluzione del nuovo check-in in aeroporto."/>
  </head>
  <body>
    <article>
      <h1>Tornano i liquidi nel bagaglio a mano: ecco come cambiano il check-in e i controlli in aeroporto</h1>
      <h2>Riconoscimento biometrico facciale e liquidi dentro il bagaglio a mano: la rivoluzione del nuovo check-in in aeroporto.</h2>
      <address><time datetime="2019-11-18T12:06:37+00:00">18 Nov 2019, 12:06</time> by <a rel="author" href="https://www.investireoggi.it/economia/author/chiaral/" target="_blank">Chiara Lanari</a></address>
      <p>In arrivo alcune novità per chi viaggia in aereo. Cambia di nuovo il<b> check-in in aeroporto</b> con l’addio alle bustine di plastica da tirar fuori al momento dei controlli. In pratica si seguirà nuovamente il modello in vigore prima degli attentati dell’11 settembre 2001.<br/>A ridefinire le regole prima dell’imbarco è la società Sea, che gestisce gli aeroporti di Malpensa e Linate ma anche a Roma Fiumicino sta per partire la sperimentazione per il riconoscimento del volto. Ma che cosa cambia in sostanza? </p>
      <h3>Addio alle bustine di plastica</h3>
      <p>Mentre fino ad oggi era necessario tirare fuori la bustina in plastica, dove erano inseriti i liquidi fino a 100 ml, durante la procedura di controllo in aeroporto, d’ora in poi i liquidi, anche superiori a 100 ml, si potranno posizionare nel bagaglio a mano, stessa cosa per pc e tablet. Lo scopo è quello di ridurre le file al gate. </p>
      <p>Come scrive Il Corriere, saranno installate delle linee automatizzate che permetteranno di gestire fino a 250 persone all’ora, quindi i tempi al gate si accorceranno molto. Ancora più rivoluzionaria è l’installazione delle macchine Eds-Cb (Explosives detection systems for cabin baggage) dotate di  tecnologia Tac, che andranno a sostituire quelle x-ray. In sostanza il passeggero non dovrà più togliere dal bagaglio tablet e smartphone. Queste macchine diventeranno realtà entro l’estate 2020 a Linate mentre per Malpensa bisognerà attendere la fine del 2020.</p>
      <h3>Addio alle file con il riconoscimento biometrico facciale</h3>
      <p>Altra interessante novità è quella che riguarda il <b>riconoscimento biometrico facciale</b>, Frictionless journey, in questo modo si andrà a velocizzare tutto il processo di controllo e self boarding dei passeggeri, una sorta di imbarco automatico. Già, appena si entrerà nel terminal, grazie a delle telecamere montate all’interno, il passeggero che avrà fornito i dati biometrici con passaporto o carta d’identità elettronica, potrà velocemente arrivare al self boarding. E non è finita qui. Dal 2020 anche l’imbarco dei bagagli sarà molto più veloce grazie al self bag drop in cui il passeggero potrà etichettare da solo la valigia.<br/> </p>
      <p>Nello specifico, nel momento in cui il passeggero si appresterà a fare il check in online con lo smartphone o nei banconi, una fotocamera riprenderà i punti principali del viso e convaliderà l’identità incrociando i dati presenti nel documento di viaggio. A quel punto il sistema creerà una sorta di token che permetterà al passeggero di superare i varchi, quindi dal controllo del bagaglio, passando per la postazione di frontiera e il gate. Il token poi si annullerà da solo un’ora dopo. </p>
      <p>Per quanto riguarda il riconoscimento facciale, l’applicazione sarà realtà a Fiumicino a fine mese in forma sperimentale e per ora riguarderà solo la compagnia Klm. Nella sostanza il volto fungerà da carta d’imbarco e documento allo stesso tempo. </p>
      <p>Per rettifiche, informazioni o comunicati stampa scrivete a chiara.lanari@investireoggi.it</p>
      <p>Leggi anche: <a href="https://www.investireoggi.it/economia/compagnie-aree-piu-sporche-al-mondo-inchiesta-shock-stronca-ryanair/">Compagnie aree più sporche al mondo: inchiesta shock stronca Ryanair</a></p>
      <p>
        <a href="https://www.investireoggi.it/economia/compagnie-aeree-piu-puntuali-al-mondo-chi-premia-lindagine-sui-voli/">Qualità della vita 2019: le città italiane dove si vive meglio (e peggio)</a>
      </p>
    </article>
  </body>
</html>