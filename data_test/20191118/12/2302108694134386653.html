<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ludovic-orban-psd-si-a-pierdut-complet-uzul-ratiunii-a-devenit-o-sursa-de-minciuni-raspandite-sistematic-pnl-are-ca-obiectiv-cresterea-pensiilor-si-in-aceasta-saptamana-va-propune-cresterea-salari.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T12:14:48+00:00"/>
    <meta property="og:title" content="Ludovic Orban: PSD și-a pierdut complet uzul rațiunii, a devenit o sursă de minciuni răspândite sistematic / PNL are ca obiectiv creșterea pensiilor și în această săptămână va propune creșterea salariului minim"/>
    <meta property="og:description" content="Președintele PNL, premierul Ludovic Orban, a declarat, luni, că „PSD și-a pierdut complet uzul rațiunii” și „a devenit o sursă de minciuni răspândite"/>
  </head>
  <body>
    <article>
      <h1> Ludovic Orban: PSD și-a pierdut complet uzul rațiunii, a devenit o sursă de minciuni răspândite sistematic / PNL are ca obiectiv creșterea pensiilor și în această săptămână va propune creșterea salariului minim </h1>
      <address><time datetime="2019-11-18T12:14:48+00:00">18 Nov 2019, 12:14</time> by <a rel="author">Redacția</a></address>
      <p>Președintele PNL, premierul Ludovic Orban, a declarat, luni, că „PSD și-a pierdut complet uzul rațiunii” și „a devenit o sursă de minciuni răspândite sistematic”. Premierul a dat asigurări că PNL are ca obiectiv creșterea pensiilor, nu va tăia salariile sau pensiile, iar în această săptămână va propune creșterea salariului minim.</p>
      <p>Premierul a făcut această declarație la finalul ședinței Biroului Executiv al PNL.</p>
      <p>
        <b>Principalele declarații ale premierului Ludovic Orban:</b>
      </p>
      <p>PSD și-a pierdut complet uzul rațiunii. A devenit o sursă de minciuni răspândite sistematic. Singurul mod de a câștiga voturi sunt minciuna, calomnia.</p>
      <p>Demontăm toate mizeriile lansate în spațiul public de PSD.</p>
      <p>Le spun părinților și bunicilor că PNL are ca obiectiv creșterea pensiilor. Nu se atinge nimeni de pensiile lor, avem ca obiectiv respectarea legii pensiilor. Nici un angajat nu trebuie să se teamaă că e în pericol să îi scadă salariul.</p>
      <p>Vom propune creșterea salariului minim pe economie în această săptămână cu o sumă bazată pe un cumul de indicatori, precum productivitatea.</p>
      <p>Guvernul PNL are ca obiectiv prioritar construcția de spitale noi, în special a celor trei spitale regionale. Cei care nu au fost capabili să le construiască, PSD, au lansat minciuni gogonate despre închiderea de spitale. Nu e prevăzută în programul de guvernare și nu avem intenția să închidem vreun spital.</p>
      <p>Disperarea PSD ne arată foarte clar că nu a învățat nimic din ultimii ani, că și-a pierdut busola, că minte cu nerușinare.</p>
      <p>Folosesc instituții pe care le controlează, cum a fost CEC în Dolj, care a plătit pensiile la nivelul din august. Am cerut Ministrului Finanțelor destituirea directorului responsabil pentru această eroare.</p>
      <p>Acest comportament al PSD, care folosește pagina oficială și declarații publice asumate, îl vom taxa.</p>
      <p>Am decis o mobilizare exemplară în ultima săptămână de campanie.</p>
      <p>Oricine stă acasă îi face un serviciu Vioricăi Dăncilă. E important ca fiecare român să vină la vot.</p>
      <p>Q: Există un risc de absenteism la turul 2?<br/>A: Datele din sondaje ne indică o prezență cel puțin egală cu prezența din turul unu, în țară, pentru că în diaspora nu putem să facem măsurători.</p>
      <p>
        <i>Foto: Inquam Photos / Ilona Andrei</i>
      </p>
    </article>
  </body>
</html>