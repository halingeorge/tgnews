<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/pasyvnist_lvivyan__nekontrolovanyy_rist_taryfiv_na_proizd_331003.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T12:57:00+00:00"/>
    <meta property="og:title" content="Пасивність львів'ян - неконтрольований ріст тарифів на проїзд"/>
    <meta property="og:description" content="Якщо львів'яни проігнорують громадські слухання - тарифи на проїзд будуть рости неконтрольовано. Про це зазначив головний редактор АІА &quot;Гал-інфо&quot; Маринюк Андрій на своїй Facebook-сторінці."/>
  </head>
  <body>
    <article>
      <h1>Пасивність львів'ян - неконтрольований ріст тарифів на проїзд</h1>
      <h2>Якщо львів'яни проігнорують громадські слухання - тарифи на проїзд будуть рости неконтрольовано. Про це зазначив головний редактор АІА "Гал-інфо" Маринюк Андрій на своїй Facebook-сторінці.</h2>
      <address>
        <time datetime="2019-11-18T12:57:00+00:00">18 Nov 2019, 12:57</time>
      </address>
      <p>Львівська міська рада оголосила Громадські слухання на тему підняття тарифів на перевезення в громадському транспорті міста Львова.</p>
      <p><b>25 листопада 2019</b> року відбудеться громадське слухання на тему "Перегляд тарифу на перевезення пасажирів автомобільним транспортом загального користування на регулярних автобусних маршрутах м. Львова".</p>
      <p><b>27 листопада 2019</b> року відбудеться громадське слухання на тему "Про встановлення тарифів на перевезення пасажирів у міському електричному транспорті".</p>
      <p>
        <b>Місце проведення — актовий зал Личаківської районної адміністрації (за адресою: м. Львів, вул. К. Левицького, 67).</b>
      </p>
      <p>Реєстрація до участі у заході триватиме з 17.30 до 18.30. Початок громадського слухання о 18.30.</p>
      <p>Реєстрація учасників громадського слухання проводиться на підставі документа, який підтверджує особу та дає можливість перевірити місце проживання та реєстрації або наявності у юридичної особи нерухомого майна на території м. Львова, щодо якої розглядається питання (усі адміністративні райони м. Львова).</p>
      <p>Як стало відомо Гал-інфо з власних джерел, перевізники Львова вже отримали "рознарядку" забезпечити максимальну явку працівників та членів їх родин на "громадські слухання" з метою підтримки підняття тарифів на проїзд.</p>
      <p>"<i>Якщо мешканці Львова не проявлять своєї свідомої позиції і не забезпечать максимальної явки на Громадські слухання з підняття тарифів на проїзд, то вартість перевезень і далі буде неконтрольовано збільшуватись без жодних зобов'язань та наслідків</i>", - зазначив головний редактор агенції інформації та аналітики "Гал-інфо" <a href="https://www.facebook.com/photo.php?fbid=2519958944797462&amp;set=a.110678555725525&amp;type=3&amp;av=100003501427439&amp;eav=AfYbgBiCEpfRkhKTRMZawM_6qfq1JRSvETbCmohZuwt_5_EjV633DXptc-7yixl200Y&amp;__xts__%5B0%5D=68.ARD6W_Mtp9O_dOCp0UXHXO2Q0FlV9bH-PbnwWf28sfh5EGPWCoaAS6J_lN-CcBXqdkJA-UOCiQfqW3qQConXRZLJ0yGoCtubRqmk0vMI9drnArGRJzlds42ZdNpQr1iahVppboHmbNzqZOUNGKDOWgQQXNYVssoGTTjBGYAWy9nG8HZhEReD7QMYpvA&amp;__tn__=-R-R">Маринюк Андрій</a> в своєму Facebook дописі.</p>
      <p>Нагадаємо, як повідомляло Гал-інфо, в ЛМР вже підготували два рішення про підвищення тарифів. Зокрема в міському електротранспорті вартість проїзду зросте до <a href="https://galinfo.com.ua/editor/news/1_grudnya_u_lvovi_pidnimut_vartist_proizdu_v_elektrotransporti_329930.html">7 гривень</a>, а в автобусах до <a href="https://galinfo.com.ua/news/v_lvivskyh_avtobusah_pidnimut_vartist_proizdu_do_8_gryven_330370.html">8 гривень</a>.</p>
      <p>Варто зазначити, що на попередніх громадських слуханнях, на тему підняття тарифів (26 листопада 2018 року) всі місця в залі були зайняті представниками перевізників (на фото нижче), яких централізовано нагнали в приміщення, ще до початку слухань і таким чином позбавили львів'ян можливості брати участь в слуханнях. Усього на слуханнях було зареєстровано 170 львів’ян, але практично більше ніж 100 були представники з Асоціації перевізників на Львівщині.</p>
      <figure>
        <img src="https://galinfo.com.ua/media/gallery/intxt/i/m/img_8567_888c1.jpg"/>
        <figcaption>У Львівській міській раді пройшли громадські слухання щодо недопущення підняття ціни на проїзд у громадському транспорті м. Львова без суттєвого покращення якості обслуговування. Фото Гал-інфо, Олена Ляхович</figcaption>
      </figure>
      <p>Також, як повідомляло <a href="https://galinfo.com.ua/news/lvivski_pereviznyky_vidmovylys_provesty_trymisyachnyy_kontrol_perevezen_301649.html">Гал-інфо</a>, під час минулорічних слухань, львівські перевізники відмовились провести тримісячний контроль перевезень і впровадити видачу паперових квитків.</p>
    </article>
  </body>
</html>