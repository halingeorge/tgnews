<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/shozhe-na-rabstvo-svidki-znovu-shokuvali-ziznannyami-u-skandalniy-spravi-eks-direktorki-proti"/>
    <meta property="og:site_name" content="Кременчугская газета"/>
    <meta property="article:published_time" content="2019-11-18T12:00:00+00:00"/>
    <meta property="og:title" content="Схоже на рабство: свідки знову шокували зізнаннями у скандальній справі екс-директорки проти батьків учбового закладу"/>
    <meta property="og:description" content="Репортаж із зали суду."/>
  </head>
  <body>
    <article>
      <h1>Схоже на рабство: свідки знову шокували зізнаннями у скандальній справі екс-директорки проти батьків учбового закладу</h1>
      <address>
        <time datetime="2019-11-18T12:00:00+00:00">18 Nov 2019, 12:00</time>
      </address>
      <figure>
        <img src="https://kg.ua/sites/default/files/styles/news_style_3/public/news3/sud4.jpg?itok=oq0OS2z7"/>
      </figure>
      <p>
        <b>Репортаж із зали суду.</b>
      </p>
      <p>Сьогодні, 18 листопада, у Крюківському райсуді Кременчука подовжився розгляд справи тепер уже колишньої директорки Садківської школи Тамари Бондаренко проти мами одного з учнів школи Ліани Єгорової. Екс-директорка вимагає моральної та матеріальної компенсації від Л.Єгорової за її дописи у соцмережах, у яких жінка розповідала про події у школі. Сьогодні у суді знову свідчили свідки з обох сторін конфлікту.</p>
      <figure>
        <img src="https://kg.ua/sites/default/files/inline/images/syyd.jpg"/>
      </figure>
      <p>Першою покази давала свідок Позднякова. Вона відразу заявила, що знає пані Бондаренко лише з позитивної сторони, а батьки та вчителі директорку поважали. Ці слова викликали сміх у батьків учнів, які прийшли підтримати Л.Єгорову.</p>
      <p>Далі свідок занурилася у спогади, які не стосувалися суті позову. Але коли вона заявила, що Л.Єгорову не влаштовував туалет у школі, та що він був у гарному стані, і ніякого нестерпного запаху (про що свідчили безліч попередніх свідків), присутні в залі знову не втрималися від негативних коментарів у бік пані Позднякової.</p>
      <p>Згодом не втримався вже і суддя Олександр Маханьков. Він перервав «плач Ярославни» свідка та попрохав її говорити лише по суті позову, а не вдаватися у переказ історії.</p>
      <blockquote><i>«Директор не тиран, а доброзичлива жінка, порядна і компетентна людина!»</i> - заявила свідок Позднякова.</blockquote>
      <p>Уже відповідаючи на питання адвоката Тамари Бондаренко, свідок заявила, що про факти примушування нести учнів із собою сміття зі школи вона не знає, директор вчителів не тероризувала, про збір коштів директором з учнів у школі вона також не знає, про зловживання посадою директора свідок також сказати нічого не змогла.</p>
      <p>Майже не пролила вона світло і відповідаючи на питання адвоката Анатолія Кононенка, який представляє інтереси Л.Єгорової.</p>
      <p>Вона заявила, що її обирали батьки керівником батьківського комітету, до збору коштів з учнів вона не причетна, сміттєві баки в школі - в належному стані...</p>
      <p>Відповідаючи на питання Л.Єгорової про те, чи відомі свідку факти, коли син директорки, він же класний керівник сина свідка, тижнями не працював і був на заробітках - Позднякова відповіла: «Це життя».</p>
      <blockquote><i>«Я не пам'ятаю всього»</i>, - такою була вітіювата відповідь Позднякової на питання про те, коли і ким саме її обрали керівником батьківського комітету.</blockquote>
      <p>Загалом жінка під час свідчень заявила, що в кременчуцькій школі №22, де навчався раніше її син, було не таке гарне ставлення і не так гарно викладалися дисципліни, як в школі Садків. Але коли в школі почався конфлікт батьків з директором, то її син начебто відчував тиск і скотився в оцінках. Жінка вважає, що все це сталося через її підтримку Т.Бондаренко.</p>
      <figure>
        <img src="https://kg.ua/sites/default/files/inline/images/sud2.jpg"/>
      </figure>
      <p>Далі свідчення давала голова профспілки школи у Садках пані Петрова.  Цей свідок чітко і лаконічно розповіла все про події у школі, вичерпно констатуючи кожен факт порушень законодавства Тамарою Бондаренко. А ці факти просто шокують!</p>
      <p>Вона заявила, що Т.Бондаренко кричала на підлеглих, а, будучи на лікарняному, приходила до школи і організовувала мітинги на підтримку тодішнього голови Кременчуцької райдержадміністрації Андрія Безкоровайного.</p>
      <blockquote><i>«Вона на лікарняному вела активний збір підписів батьків на свій захист...<br/></i><i>По черзі викликала вчителів до себе у кабінет і вимагала написати пояснення, що вона на них тиск не чинить...<br/></i><i>Коли у справу втрутився комітет конституційних прав громадян «Вибір» (керівник Людмила Шаповалова), то вчителі перестали бути нейтральними у конфлікті. Їх обурило те, що у Єгорових просили вилучити дітей! Обуренню педагогів не було меж. Вчителі стали на захист батьків...<br/></i><i>Директор зловживала своїм службовим становищем. Підлеглі працювали в неї на городі, прали килими в школі, консервували консервацію їй, чистили гриби...<br/></i><i>Вчителі замість неї викладали, писали плани уроків...<br/></i><i>Директор вживала нецензурну лексику і могла бути агресивною. Дулі показувала підлеглим...<br/></i><i>До 2019 року з батьків збиралися кошти і ними розпоряджалася сама директор...<br/></i><i>Ніякої шкільної ради не обиралося. Батьківських загальних зборів не проводилося...<br/></i><i>У школі працював син директорки, невістка, племінник,брат», </i>- такі тезиси виступу свідка Петрової.</blockquote>
      <p>Уже під час відповідей на запитання вона заявила, що сміття на території школи дійсно спалювалося у баках, святкування з алкоголем в школі були, премії розподіляла лише директор, підробки протоколів батьківських зборів були, тиск з боку Шаповалової та Корягіної (комітет «Вибір» також спостерігався, директор створила завгоспу нестерпні умови, аби пристроїти на це місце племінника і вона звільнилася, вчителі за сина директора викладали дисципліни...</p>
      <p>Всі ці слова лише підтверджують те, що Л.Єгорова писала у своїх дописах на Фейсбуці і за що з нею судиться Т.Бондаренко.</p>
      <figure>
        <img src="https://kg.ua/sites/default/files/inline/images/sud3.jpg"/>
      </figure>
      <p>Третій свідок - завуч школи Беляєва розповіла, як Т.Бондаренко змусила її бути відповідальними за збір коштів і цими коштами розпоряджалася лише директорка, а вона вела їх облік.</p>
      <p>Жінка призналася, що складала протоколи батьківських зборів заднім числом, а голову шкільної ради Позднякову ніхто не обирав, а її призначила директорка.</p>
      <p>Цікаво, що ці ж слова казали і інші свідки раніше. Тепер суддя може винести окрему ухвалу за неправдиві свідчення Позднякової і в разі доведення цих дій покарати її по Закону.</p>
      <p>Але повернемося до слів свідка Беляєвої. Жінка також розповіла, що особисто працювала на городі Т.Бондаренко, проводила за неї уроки. Також свідок зазначила, що директорка могла лаятися на підлеглих і ображати їх.</p>
      <p>Більше того, під час її допиту стало відомо, що відповіді на запити батьків готував адвокат Т.Бондаренко - Остахов і надала цьому документальне підтвердження.</p>
      <p>Слово за слово і стало зрозуміло чому Т.Бондаренко гарно ставилася до класу, де навчався син Позднякової. Виявилося, там навчався і онук директорки школи, а класним керівником був син Т.Бондаренко.</p>
      <blockquote><i>«У неї було особисте ставлення до цього класу»</i>, - заявила свідок.</blockquote>
      <p>Вона ще раз підтвердила, що Позднякову ніхто не обирав, а її призначила директорка, шкільну раду також на чолі з Поздняковою ніхто не обирав, а деякі вчителі навіть не знали згодом, що були у складі цієї ради.</p>
      <p>Свідок підтвердила тиск з боку представників комітету «Вибір» і назвала незаконним їх втручання в роботу освітнього закладу.</p>
      <p>На запитання адвоката Т.Бондаренко: чи спалювалося в сміттєвих баках у школі сміття, вона ці слова Л.Єгорової підтвердила, як підтвердила і ряд інших слів відповідача по справі.</p>
      <p>Після допиту свідків у сторони Т.Бондаренко залишився для допиту ще один свідок і його допитають 13 грудня о 8.30 ранку. Саме того дня суддя Олександр Маханьков може вже винести рішення по цій скандальній справі.</p>
      <p>Нагадаємо, скандальна справа <b><a href="https://kg.ua/news/skandalna-sprava-direktorki-shkoli-proti-materi-odniieyi-z-uchniv-ciieyi-zh-shkoli-znovu">директорки школи проти матері однієї з учнів цієї ж школи знову почала розглядатися у суді.</a></b></p>
      <p>У судовій справі<b><a href="https://kg.ua/news/sud-58"> «Бондаренко проти Єгорової» додали матеріали – свідчення вчителів, на яких, як наголошують батьки, раніше чинився тиск.</a></b></p>
      <p>Нагадаємо, <a href="https://kg.ua/news/skandalna-sprava-direktorki-shkoli-u-sadkah-proti-materi-odniieyi-z-uchniv-ciieyi-zh-shkoli"><b>скандальна справа директорки школи у Садках проти матері однієї з учнів цієї ж школи потрапила до судді Маханькова</b></a>.</p>
      <p> </p>
      <p> </p>
      <p>Олег Булашев</p>
    </article>
  </body>
</html>