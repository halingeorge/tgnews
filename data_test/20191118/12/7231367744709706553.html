<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/tari-2020-al-via-la-nuova-tassa-rifiuti-cosa-cambia-e-quanto-si-paga/"/>
    <meta property="og:site_name" content="InvestireOggi"/>
    <meta property="article:published_time" content="2019-11-18T12:36:07+00:00"/>
    <meta property="og:title" content="TARI 2020: al via la nuova tassa rifiuti, cosa cambia e quanto si paga"/>
    <meta property="og:description" content="Dal 2020 cambia la TARI nel segno della trasparenza. Tutte le novità, dal metodo di calcolo della tariffa alla Carta di Qualità. Aumenti delle tariffe solo se migliora il servizio."/>
  </head>
  <body>
    <article>
      <h1>TARI 2020: al via la nuova tassa rifiuti, cosa cambia e quanto si paga</h1>
      <h2>Dal 2020 cambia la TARI nel segno della trasparenza. Tutte le novità, dal metodo di calcolo della tariffa alla Carta di Qualità. Aumenti delle tariffe solo se migliora il servizio.</h2>
      <address><time datetime="2019-11-18T12:36:07+00:00">18 Nov 2019, 12:36</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>La <b>TARI</b> cambia pelle, ma la sostanza rimane la stessa. A partire dal 1 gennaio 2020 debutterà la nuova <b>Tassa sui Rifiuti</b>, che sarà calcolata secondo criteri di semplicità e trasparenza per fornire maggiore chiarezza ai contribuenti e renderla più omogenea fra i vari Comuni italiani.</p>
      <p>A stabilirlo è l’Autorità di Regolazione per Energia Reti e Ambiente (ARERA) che lo scorso 31 ottobre ha varato il “<b>metodo tariffario servizio integrato di gestione dei rifiuti</b>” e, in un’apposita memoria, ha reso noti i principi basilari del nuovo sistema, cioè quello di incentivare il miglioramento dei servizi di raccolta, trattamento e smaltimento dei rifiuti, omogeneizzare le condizioni nel Paese, garantire trasparenza delle informazioni agli utenti.</p>
      <h3>TARI, cosa cambia dal 2020</h3>
      <p>Per mettere ordine al groviglio di norme e regolamenti che caratterizzano ogni Comune in merito all’applicazione della TARI, l’<b>ARERA</b> ha stabilito una metodologia unica, sul modello di quanto fatto in questi anni nel settore idrico, per fissare i parametri di individuazione dei «costi efficienti» e gli obblighi di trasparenza nella definizione della TARI. In sostanza, l’imposta sarà calcolata sulla base dei rifiuti effettivamente prodotti e smaltiti in relazione ai costi di servizio. Inoltre, eventuali variazioni tariffarie dal 2020 in poi dovranno essere giustificate solo in presenza di miglioramenti di qualità del servizio o per l’attivazione di servizi aggiuntivi per i cittadini. Aumenti arbitrari e ingiustificati delle tariffe non saranno legittimi. Infine, i gestori dovranno rendere accessibili e comprensibili i documenti e le informazioni agli utenti introducendo la Carta della Qualità del servizio smaltimento rifiuti e i documenti per la riscossione della TARI.</p>
      <h3>Maggiore trasparenza</h3>
      <p>Dal 2020 quindi ci sarà <b>maggiore trasparenza e chiarezza</b> su quanto ogni residente dovrà pagare al proprio Comune per lo smaltimento dei rifiuti e la pulizia degli spazi comuni. Le tariffe, in linea di massima non aumenteranno, ma la nuova TARI dovrà necessariamente tenere conto di alcune variabili e nel bollettino di pagamento dovranno comparire le varie voci che compongono la tassa comunale  e che vanno dalla raccolta e trasporto dei rifiuti alla pulizia delle strade comunali alla gestione tariffaria e allo smaltimento di rifiuti speciali.</p>
      <p>Nel dettaglio, i servizi regolati dal nuovo metodo tariffario sono:</p>
      <ul>
        <li>spazzamento e lavaggio strade</li>
        <li>raccolta e trasporto</li>
        <li>trattamento e recupero dei rifiuti urbani</li>
        <li>trattamento e smaltimento dei rifiuti urbani</li>
        <li>gestione tariffe e dei rapporti con gli utenti</li>
      </ul>
      <p>Il cittadino, insomma, sarà messo al corrente di quanto paga per ogni singola voce nel Comune di appartenenza e quanto l’Amministrazione spende per gestire il servizio. Resteranno <b>escluse dalla TAR</b>I alcune voci, come la raccolta, trasporto e smaltimento amianto da utenze domestiche; la derattizzazione; la disinfestazione zanzare; lo spazzamento e sgombero della neve; la cancellazione scritte vandaliche; la defissione di manifesti abusivi; la gestione dei servizi igienici pubblici; la gestione del verde pubblico; la manutenzione delle fontane.</p>
      <h3>La Carta della Qualità</h3>
      <p>Sarà introdotta che la <b>Carta della Qualità</b>, un documento per migliorare la trasparenza del settore nei confronti dei contribuenti. Si tratta di un documento che ogni Comune dovrà obbligatoriamente pubblicare e trasmettere al consumatore affinchè sia informato su <a href="https://www.investireoggi.it/fisco/scadenza-tari-2019-e-novita-in-arrivo-nel-2020/">come vengono calcolati i costi della TARI</a> e come vengono utilizzati dall’ente comunale per lo svolgimento del servizio. Non solo. La Carta della Qualità dovrà contenere anche contenere le informazioni che portano al calcolo della tassa, i documenti per la riscossione, le singole voci di addebito, le modalità di pagamento, le informazioni per effettuare reclami o chiedere chiarimenti, i recapiti del responsabile del procedimento e la possibilità di esprimere giudizi sulla qualità del servizio offerto.</p>
    </article>
  </body>
</html>