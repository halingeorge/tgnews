<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/hong-kong-police-seal-off-polytechnic-university-fears-bloody-crackdown"/>
    <meta property="og:site_name" content="euronews"/>
    <meta property="article:published_time" content="2019-11-18T12:58:44+00:00"/>
    <meta property="og:title" content="پلیس هنگ کنگ دانشگاه پلی‌تکنیک را محاصره کرد"/>
    <meta property="og:description" content="در داخل دانشگاه ماشین‌های آب‌پاش و خودروهای زرهی نیروهای ضدشورش مستقر شده‌اند و پلیس هشدار داده است که چنانچه «آشوبگران» استفاده از سلاح‌هایشان را متوقف نکنند، از گلوله‌های واقعی استفاده خواهد کرد."/>
  </head>
  <body>
    <article>
      <h1>پلیس هنگ کنگ دانشگاه پلی‌تکنیک را محاصره کرد</h1>
      <address><time datetime="2019-11-18T12:58:44+00:00">18 Nov 2019, 12:58</time> by <a rel="author">یورونیوز فارسی </a></address>
      <p>پلیس هنگ کنگ بامداد دوشنبه در مقابل معترضانی که در تلاش بودند از دانشگاه پلی‌تکنیک فرار کنند، از گاز اشک‌آور و گلوله‌های پلاستیکی استفاده کرد و آنها را عقب راند.</p>
      <p>پلیس صدها معترض را با سلاح‌ها و بمبهای دست سازشان در داخل دانشگاه پلی‌تکنیک محبوس کرده است و بیم آن می‌رود که سرکوب خونین آنها را آغاز کند.</p>
      <p>در داخل دانشگاه، ماشین‌های آب‌پاش و خودروهای زرهی نیروهای ضدشورش مستقر شده‌اند و پلیس هشدار داده است چنانچه «آشوبگران» استفاده از سلاح‌هایشان را متوقف نکنند، از گلوله‌های واقعی استفاده خواهد کرد.</p>
      <p>بنا بر اعلام رئیس اتحادیه دانشجویی هنگ کنگ دست‌کم ۵۰۰ معترض همچنان در داخل این دانشگاه هستند و نزدیک به ۱۰۰ نفر از این تعداد که قصد خروج از دانشگاه را داشتند، توسط نیروهای پلیس عقب رانده شده‌اند.</p>
      <p>پلیس همچنین حوالی ساعت ۱۰ بامداد دوشنبه به وقت محلی، دست‌کم ۶۰ نفر را در جاده‌ای در نزدیکی دانشگاه پلی‌تکنیک دستگیر کرد.</p>
      <p>جین‌-گوانگ تنگ، رئیس دانشگاه پلی‌تکنیک حوالی ظهر دوشنبه به وقت محلی ویدئویی منتشر و در آن اعلام کرد در تلاش بوده با پلیس به یک توافق آتش‌بس برسد تا به این ترتیب معترضان اجازه یابند صحن دانشگاه را ترک کنند.</p>
      <p>مسئولان دانشگاه پلی‌تکنیک بار دیگر حوالی ساعت ۱۳ اعلام کردند که خواستار برگزاری نشستی با پلیس شده‌اند تا برای رسیدن به راه حلی صلح آمیز گفتگو کنند.</p>
      <p>مراکز آموزشی همچنان تعطیل هستند و چندین شرکت هواپیمایی آسیایی پروازهایشان را به هنگ کنگ لغو کرده‌اند.</p>
      <p>نزدیک به یک هفته است که معترضان یکی از بزرگراه‌های اصلی هنگ کنگ همچنین تونل «کراس هاربور» که شهر جزیره‌ای هنگ کنگ را به شبه جزیره کوولون وصل می‌کند، بسته‌اند.</p>
      <p>در جدیدترین اقدام اعتراضی، صدها نیروی کار فعال در هنگ کنگ در فرصت یک ساعتۀ نهار به خیابان‌های مناطق تجاری می‌آیند تا با حضور انبوه خود اعتراض خود را به سیاست‌های دولت محلی اعلام کنند. این شیوۀ اعتراض که از هفتۀ گذشته آغاز شده «lunchtime protests» نام گرفته است.</p>
      <figure>
        <iframe data-src="https://twitter.com/euronewses/status/1194942141581209601" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>باشگاه خبرنگاران بین ‎المللی حاضر در هنگ کنگ نیز روز دوشنبه با انتشار بیانیه‌ای تلاش نیروهای پلیس در جلوگیری از پوشش خبری تحولات هنگ کنگ بویژه در روزهای شنبه و یکشنبۀ گذشته را محکوم کرد.</p>
      <p>روز دوشنبه همچنین دادگاه عالی هنگ کنگ اعلام کرد که اجرای قانون اضطراری دوران استعمار بریتانیا توسط دولت محلی هنگ کنگ که استفاده از ماسک توسط معترضان را ممنوع می‌کرد، خلاف قانون اساسی است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/14/china-s-global-times-hong-kong-curfew-chinese-students-flee">هنگ کنگ؛ فرار دانشجویان چینی و احتمال برقراری حکومت نظامی</a>
        </li>
        <li>
          <a href="https://farsi.euronews.com/2019/11/13/hong-kong-riot-police-entering-university-tear-gas-schools-suspend-classes">حمله پلیس به دانشگاه هنگ کنگ؛ شهر غرق دود و آتش شد</a>
        </li>
      </ul>
    </article>
  </body>
</html>