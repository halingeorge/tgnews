<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640520/%D8%AF%D8%B1%D8%A2%D9%85%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D8%B1-%D8%AC%DB%8C%D8%A8-%D9%85%D8%B1%D8%AF%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:58:00+00:00"/>
    <meta property="og:title" content="درآمد افزایش قیمت بنزین در جیب مردم"/>
    <meta property="og:description" content="یک استاد دانشگاه با بیان اینکه باید درآمد افزایش قیمت بنزین به طور مستقیم در جیب مردم باشد، گفت: مردم راضی هستند قیمت بنزین به ۱۲ هزار تومان هم برسد."/>
  </head>
  <body>
    <article>
      <h1>
        <a href="https://www.bultannews.com/fa/news/640520/%D8%AF%D8%B1%D8%A2%D9%85%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D8%B1-%D8%AC%DB%8C%D8%A8-%D9%85%D8%B1%D8%AF%D9%85">درآمد افزایش قیمت بنزین در جیب مردم</a>
      </h1>
      <h2>یک استاد دانشگاه با بیان اینکه باید درآمد افزایش قیمت بنزین به طور مستقیم در جیب مردم باشد، گفت: مردم راضی هستند قیمت بنزین به ۱۲ هزار تومان هم برسد.</h2>
      <address><time datetime="2019-11-18T12:58:00+00:00">18 Nov 2019, 12:58</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دکتر سعدوندی – عضو هیات علمی دانشگاه علامه طباطبایی – در برنامه پایش، گفت: مصرف انرژی در کشور سرسام‌آور است، اما می‌توان این<b> مصرف</b> را کم و درآمد آن را در اختیار مردم قرار داد.</p>
      <p>وی گفت: در سیاست چند نرخی کردن بنزین، تبعیض قیمتی وجود دارد و باید کم‌کم به سمت قیمت‌گذاری آزاد بنزین رفت. قیمت بنزین در برابر درآمدسرانه مشابه سایر کشورها است. از طریق افزایش قیمت بنزین باید گفت که این امر کاری صحیح است، چرا که در زمینه بنزین اسراف صورت می‌گیرد و همچنین ما می‌توانیم بنزین را صادر کنیم.</p>
      <p>سعدوندی با بیان این‌که باید درآمد افزایش قیمت بنزین به طور مستقیم در جیب مردم باشد، افزود: کشور نروژ یکی از گرانترین بنزین‌ها را دارد. اما به دلیل این‌که می‌دانند گرانی بنزین باعث افزایش رفاه آنها می‌شود هیچ اعتراضی ندارند.</p>
      <p>این استاد دانشگاه ادامه داد: نگرانی مردم به خاطر این است که اعتماد مردم به دولت کم شده است و مردم باور نمی‌کنند که درآمد افزایش قیمت بنزین به طور مستقیم به جیب آنها می‌رود. در حال حاضر قشر متوسط مردم رو به فقیرشدن هستند. دولت باید در افزایش قیمت بنزین از تجربه هدفمند ‌کردن یارانه‌ها استفاده می‌کرد.</p>
      <p>سعدوندی با تاکید بر این‌که مشکل اصلی اقتصاد ما انحصار است، افزود: مردم راضی هستند قیمت بنزین افزایش یابد، اما این رانت‌ها و انحصارها از بین برود و درآمد افزایش قیمت بنزین به طور مستقیم به آنها برسد.</p>
      <p>این استاد دانشگاه بیان کرد: اگر مردم بتوانند اعتماد کنند که هزینه‌ای که برای بنزین می‌شود صرف توسعه و پیشرفت کشور می‌شود که در درآمدهای آنان نیز موثر است، هیچ‌گونه اعتراضی نمی‌کنند اما در حال حاضر به اعتماد عمومی مردم به خاطر خلاف واقع‌گویی‌های دولت، خدشه‌ وارد شده است.</p>
      <p>سعدوندی گفت: مساله‌ی کشور این است که درآمد سرانه کشور کم است. مهم‌ترین مشکل ما تحریم‌های داخلی است. بر سر ایجاد کسب و کار مانع ایجاد شده است و همه اینها به دلیل وجود انحصار در کشور است. در صورت برداشتن این منابع می‌توان دید که مردم به راحتی ایجاد اشتغال و گذران زندگی می‌کنند.</p>
      <p>سعدوندی گفت: بنابر این بود در قانون هدفمندی یارانه‌ها هر سال یارانه‌ها اضافه و سوبسیدها حذف شود. اما در طی هفت سال گذشته این اتفاق نیفتاده است. سهمیه بنزین نباید به خودروها اختصاص می‌یافت بلکه باید به هر کد ملی یک سهمیه اختصاص داد. اینگونه است که مردم این افزایش قیمت بنزین را به راحتی قبول می‌کنند.</p>
    </article>
  </body>
</html>