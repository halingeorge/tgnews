<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/18/aeroporto-dabruzzo-ok-dellenac-per-prolungamento-della-pista-pn_20191118_00149/"/>
    <meta property="og:site_name" content="Askanews"/>
    <meta property="article:published_time" content="2019-11-18T12:56:54+00:00"/>
    <meta property="og:title" content="Aeroporto d’Abruzzo, ok dell’Enac per prolungamento della pista"/>
    <meta property="og:description" content="Pescara, 18 nov. (askanews) – Il progetto è ambizioso e porterà all’allungamento della pista di volo dell’aeroporto d’Abruzzo, che ha sede a Pescara. Un iter seguito dalla Regione Abruzzo, su proposta della Saga, la società di gestione dell Scalo abruzzese e accolto dall’Enac che ha espresso il parare positivo porterà al prolungamento della pista di […]"/>
  </head>
  <body>
    <article>
      <h1>Aeroporto d’Abruzzo, ok dell’Enac per prolungamento della pista</h1>
      <h2>Marsilio: ottenute le autorizzazioni, ora rotte internazionali</h2>
      <address>
        <time datetime="2019-11-18T12:56:54+00:00">18 Nov 2019, 12:56</time>
      </address>
      <figure>
        <img src="http://www.askanews.it/wp-content/uploads/2019/11/20191118_135644_132F40D7.jpg"/>
      </figure>
      <p>Pescara, 18 nov. (askanews) – Il progetto è ambizioso e porterà all’allungamento della pista di volo dell’aeroporto d’Abruzzo, che ha sede a Pescara. Un iter seguito dalla Regione Abruzzo, su proposta della Saga, la società di gestione dell Scalo abruzzese e accolto dall’Enac che ha espresso il parare positivo porterà al prolungamento della pista di volo dell’aeroporto d’Abruzzo di circa trecento metri, trasformandolo da Scalo minore a Hub nazionale. La notizia è stata ufficializzata oggi dal presidente della Giunta regionale dell’Abruzzo, Marco Marsilio, nel corso di una conferenza stampa che si è tenuta nella sede di Pescara della Regione Abruzzo. L’intervento consentirà di candidare lo scalo abruzzese a ospitare le rotte intercontinentali in modalità «traffico ordinario»: la pista avrà le giuste caratteristiche per far atterrare e far decollare aerei di qualsiasi portata. Il costo complessivo dei lavori ammontano a 16.281.541 euro (finanziato con i fondi del Masterplan Abruzzo-Patto per il Sud): secondo il cronoprogramma, i lavori dovranno essere completati entro l’autunno del 2021 al massimo entro la primavera del 2022.</p>
      <p>La pista sarà allungata di circa 300 metri: si passerà dagli attuali 2.419 a 2.707 (direzione monti). L’aeroporto d’Abruzzo, con questo intervento, cambierà anche classificazione: da scalo minore passerà ad Hub nazionale. “E’ un passaggio storico per il nostro aeroporto nonché strategico per ampliare l’offerta commerciale e turistica – ha esordito il presidente Marco Marsilio -. Abbiamo ottenuto l’autorizzazione dell’Enac che consente alla società di gestione, cioè Saga Spa, di programmare rotte intercontinentali con le compagnie aeree come quelle americane, canadesi o cinesi. Per la nostra regione è un passo in avanti. In campagna elettorale – ricorda Marsilio – abbiamo posto al centro del nostro percorso amministrativo il potenziamento delle infrastrutture e dei collegamenti strategici. Oggi, pertanto, segniamo un tassello importante verso questo obiettivo che ci consente il recupero di competitività rispetto al passato”.</p>
      <p>Alla conferenza stampa ha partecipato anche il responsabile Enac dell’aeroporto di Pescara, Grazia Caligiore, che ha confermato il parere positivo all’autorizzazione al prolungamento della pista, l’assessore al turismo, Mauro Febbo, e il Sottosegretario alla presidenza della Giunta regionale, Umberto D’Annuntiis. «E’ una notizia importante – ha detto l’assessore al turismo Mauro Febbo – questo prolungamento ci permette di guardare con fiducia al futuro. Venerdì verrà pubblicato anche il nuovo bando per l’ampliamento delle rotte nazionali e internazionali. Stiamo lavorando per collegare il nostro aeroporto a Mosca e con gli Stati Uniti – rivela Febbo -. E se dovesse chiudere l’aeroporto di Ciampino come si paventa da tempo – conclude l’assessore al Turismo – candideremo lo scalo abruzzese a diventare il secondo aeroporto del Centro Italia”.</p>
    </article>
  </body>
</html>