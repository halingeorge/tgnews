<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/18/zaev-severna-makedoniia-stava-chlen-na-nato-prez-ianuari.429970"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T12:19:00+00:00"/>
    <meta property="og:title" content="Заев: Северна Македония става член на НАТО през януари"/>
    <meta property="og:description" content="Франция предлага Западните Балкани да влязат в ЕС на етапи | Dnes.bg"/>
  </head>
  <body>
    <article>
      <h1>Заев: Северна Македония става член на НАТО през януари</h1>
      <h2>Франция предлага Западните Балкани да влязат в ЕС на етапи</h2>
      <address><time datetime="2019-11-18T12:19:00+00:00">18 Nov 2019, 12:19</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Премиерът на Северна Македония Зоран Заев обяви, че страната ще стане пълноправна членка на НАТО през януари, пише в. "Независен весник".</p>
      <p>Заев каза, че Испания и Франция скоро ще ратифицират протокола за членство на Северна Македония в НАТО. Той съобщи, че в петък испанският премиер Педро Санчес го е уверил, че новото правителство в Испания ще бъде формирано бързо и ще ратифицира протокола. Сенатът на Франция вече е одобрил документа и сега се очаква парламентът да го ратифицира до края на ноември. "Независен весник" отбелязва, че Испания и Франция са последните страни членки на алианса, които още не са ратифицирали протокола.</p>
      <p>Франция предлага Западните Балкани да влязат в ЕС на етапи - крачка напред, крачка назад, пише в. "Вечер". Франция е изпратила на страните членки на ЕС "нон пейпър", в който настоява за нов метод в политиката за приемане на нови членки от Западните Балкани. Тя иска Европейската комисия да обяви в началото на следващата година принципите в политиката на разширяване.</p>
      <p>Френското предложение се базира на четири основни принципа - етапно присъединяване към ЕС, по-строги условия в хода на процеса, по-конкретни облаги за гражданите и обратимост, тоест възможност за връщане назад или санкциониране, ако държавата кандидат изостава в изпълнението на критериите. Утре министрите от Ес ще разговарят за това и за други предложения за политиката на разширяване, съобщава вестникът, цитиран от БТА.</p>
      <p> </p>
      <related>
        <h4>Още по темата</h4>
        <a href="https://www.dnes.bg/balkani/2019/11/15/borisov-ubeden-balkanite-imat-goliamo-bydeshte-biznes-turizym.429703"/>
        <a href="https://www.dnes.bg/balkani/2019/11/15/gyrciia-podkrepia-severna-makedoniia-i-albaniia-za-es.429700"/>
        <a href="https://www.dnes.bg/balkani/2019/11/11/za-malkiia-shengen-ne-e-nova-iugoslaviia-nito-velika-albaniia.429200"/>
      </related>
    </article>
  </body>
</html>