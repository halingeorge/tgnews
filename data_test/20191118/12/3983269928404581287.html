<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/una-furgoneta-amb-52-migrants-irromp-a-ceuta-despres-dencastar-se-contra-la-tanca/noticia/2964140/"/>
    <meta property="og:site_name" content="CCMA"/>
    <meta property="article:published_time" content="2019-11-18T12:23:00+00:00"/>
    <meta property="og:title" content="Una furgoneta amb 52 migrants irromp a Ceuta després d'encastar-se contra la tanca"/>
    <meta property="og:description" content="Els ocupants han intentat fugir després que el conductor, que ha estat detingut, dirigís el vehicle contra les portes metàl·liques de la frontera d'El Tarajal"/>
  </head>
  <body>
    <article>
      <h1>Una furgoneta amb 52 migrants irromp a Ceuta després d'encastar-se contra la tanca</h1>
      <h2>Els ocupants han intentat fugir després que el conductor, que ha estat detingut, dirigís el vehicle contra les portes metàl·liques de la frontera d'El Tarajal</h2>
      <address><time datetime="2019-11-18T12:23:00+00:00">18 Nov 2019, 12:23</time> by <a rel="author">Redacció</a></address>
      <p>Episodi inèdit a la frontera del Tarajal, a Ceuta. Una<b> furgoneta kamikaze </b>amb <b>52 migrants</b> s'ha saltat els controls policials i<b> ha trencat les portes metàl·liques de l'accés fronterer</b> després de llançar-se a tota velocitat. Molts dels ocupants han fugit del vehicle corrent mentre que alguns els han hagut de traslladar a l'hospital amb esquinços a les cames i diverses contusions.</p>
      <p>Els fets han passat a les 4 d'aquesta matinada. A la furgoneta hi anaven 34 homes, 16 dones, <b>un nen de sis anys i un nadó de cinc mesos</b>, tots procedents de l'Àfrica Subsahariana. Almenys<b> quatre dels migrants</b> han tingut <b>lesions lleus</b> a causa de la forta topada, que ha passat enmig d'un fort temporal de vent i pluja.<br/> </p>
      <figure>
        <img src="https://www.ccma.cat/multimedia/jpg/6/6/1574067704166.jpg"/>
      </figure>
      <p><i>Estat de les portes metàl·liques a causa de la topada de la furgoneta (Foto: JUPOL)</i><br/><br/>Els subsaharians que han evitat les forces de seguretat s'han refugiat a la barriada costanera de l'Almadraba. Patrulles de la Guàrdia Civil s'han desplegat per la zona i han pogut <b>detenir el conductor de la furgoneta</b>, <b>un marroquí amb residència a França</b>. L'acusen d'un delicte contra els drets dels ciutadans estrangers.</p>
      <p>Els agents també <b>han pogut localitzar els altres ocupants</b>, que han portat a les dependències de la Prefectura Superior de Policia per ser identificats, abans de traslladar-los al Centre d'Estada Temporal d'Immigrants.</p>
      <p>La furgoneta que s'ha encastat contra les portes de la frontera ha tingut destrosses importants, sobretot la part del davant.<br/> </p>
      <figure>
        <img src="https://www.ccma.cat/multimedia/jpg/3/6/1574067701563.jpg"/>
      </figure>
      <p><i>El conductor ha estat detingut (Foto: JUPOL)</i><br/> </p>
      <figure>
        <img src="https://www.ccma.cat/multimedia/jpg/1/3/1574070373931.jpg"/>
      </figure>
      <p><i>A la furgoneta hi anaven 52 migrants (EFE/Reduan) </i><br/><br/>El director general de la Guàrdia Civil, <b>Félix Azón</b>, ha explicat que pensen <b>investigar</b> les circumstàncies d'aquest assalt, que ha qualificat com un<b> "fet nou"</b>.</p>
      <p>En un esmorzar informatiu a Madrid, Azón ha dit que alguna vegada es va detectar <b>algun cas semblant amb turismes</b>, però <b>no amb vehicles d'alta capacitat</b>. </p>
      <blockquote>"Investigarem com ha passat i per què, i prendrem mesures perquè no torni a repetir-se"</blockquote>
      <p>Tot i això, el director de la Guàrdia Civil ha assenyalat que aquest any estan arribant<b> per mar menys de la meitat d'immigrants que l'any passat.</b> El 2018 van arribar a la costa<b> 60.000 subsaharians </b>en 2.400 embarcacions.<br/><br/><br/><b>Retirada de les concertines</b><br/><br/>Aquest incident a la frontera del Tarajal passa unes hores després que el govern espanyol en funcions anunciés que <a href="https://www.ccma.cat/324/marlaska-anuncia-que-comenca-a-treure-les-concertines-de-ceuta-i-melilla/noticia/2963714/"><b>començarà a retirar les concertines</b></a> de les tanques de Ceuta i Melilla. Els treballs per treure les ganivetes o fulles tallants que coronen les tanques començaran als pròxims dies i <b>acabaran</b>, ha dit el ministre Marlaska, <b>d'aquí deu mesos</b>. Les obres costaran 18 milions d'euros.</p>
      <p>Un anunci del Ministeri espanyol de l'Interior que arriba poc després que <a href="https://www.ccma.cat/324/marroc-installa-noves-concertines-a-la-frontera-amb-ceuta/noticia/2904562/"><b>el Marroc hagi instal·lat ganivetes</b></a> a la frontera amb Ceuta.<br/> </p>
      <figure>
        <img src="https://www.ccma.cat/multimedia/jpg/0/7/1574073063470.jpg"/>
      </figure>
      <p><i>Espanya retirarà les concertines però el Marroc n'instal·la més </i><br/><br/>Des del departament de Grande-Marlaska s'ha informat que les concertines se substituiran per altres elements "més segurs i menys lesius" per a les persones que intenten passar la frontera saltant la tanca. Les ganivetes tallen les persones que intenten saltar i <a href="https://www.ccma.cat/324/156-migrants-salten-la-doble-tanca-que-separa-ceuta-del-marroc/noticia/2944242/"><b>no han servit per acabar amb el pas de migrants</b></a>.<br/><br/><br/><b>El Tarajal, un punt "calent"</b><br/><br/>La frontera del Tarajal, a Ceuta, ha estat un punt especialment complicat pel que fa als migrants que intenten superar-la de la manera que sigui, per terra o per mar.</p>
      <p>Per mar ho han volgut fer diverses vegades. Una d'elles va ser <a href="https://www.ccma.cat/324/processsats-16-guardies-civils-pel-cas-dels-15-migrants-morts-a-el-tarajal-el-2014/noticia/2950164/"><b>el febrer del 2014</b></a>, quan <b>15 migrants van morir</b> després d'intentar arribar a la platja nedant. Fa poc més de dues setmanes, la jutgessa encarregada del cas <a href="https://www.ccma.cat/324/el-tarajal-arxiven-per-tercer-cop-la-causa-contra-els-16-guardies-civils-acusats/noticia/2959887/"><b>va decidir arxivar finalment la causa</b></a> contra<b> 16 guàrdies civils </b>acusats dels presumptes delictes d'homicidi per imprudència greu i denegació d'auxili per la mort dels migrants.</p>
      <p>L'<b>agost del 2017</b>, <a href="https://www.ccma.cat/324/moren-dues-portadores-despres-duna-allau-humana-a-la-frontera-amb-ceuta/noticia/2805908/"><b>dues portadores marroquines van morir </b></a>com a conseqüència d'una allau humana al pas fronterer d'El Tarajal. <b>Quatre mesos abans</b>, <a href="https://www.ccma.cat/324/mor-una-portadora-a-la-frontera-de-ceuta-per-una-allau-humana/noticia/2784996/"><b>una altra portadora va morir</b></a> en circumstàncies semblants, després d'una allau que va coincidir amb la reobertura del pas fronterer, que havia estat diversos dies tancat.<br/> </p>
      <figure>
        <img src="https://www.ccma.cat/multimedia/jpg/0/1/1574075021410.jpg"/>
      </figure>
      <p><i>Migrants que el febrer del 2017 van arribar al CETI de Ceuta </i><br/><br/>Un dels intents més massius per superar la frontera d'El Tarajal va passar el <b>febrer del 2017</b>, quan més de<a href="https://www.ccma.cat/324/mes-de-mig-miler-dimmigrants-salten-la-tanca-del-tarajal-de-ceuta/noticia/2773657/"><b> mig miler de persones van saltar la tanca i van entrar a Ceuta</b></a>. La gran majoria, uns 400, es va dirigir al Centre d'Estada Temporal d'Immigrants (CETI). Diversos subsaharians van patir talls i contusions.</p>
    </article>
  </body>
</html>