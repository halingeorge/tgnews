<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/cumhuriyet-gazetesine-1-milyon-liralik-tazminat-davasi/927202"/>
    <meta property="og:site_name" content="medya faresi"/>
    <meta property="article:published_time" content="2019-11-18T12:17:00+00:00"/>
    <meta property="og:title" content="Mehmet Cengiz Cumhuriyet'ten 1 Milyon TL istiyor"/>
    <meta property="og:description" content="Cengiz Holding Yönetim Kurulu Başkanı Mehmet Cengiz, Cumhuriyet gazetesine 1 milyon liralık tazminat davası açtı."/>
  </head>
  <body>
    <article>
      <h1>Mehmet Cengiz Cumhuriyet'ten 1 Milyon TL istiyor</h1>
      <h2>Cengiz Holding Yönetim Kurulu Başkanı Mehmet Cengiz, Cumhuriyet gazetesine 1 milyon liralık tazminat davası açtı.</h2>
      <address>
        <time datetime="2019-11-18T12:17:00+00:00">18 Nov 2019, 12:17</time>
      </address>
      <p>Cumhuriyet gazetesi Genel Yayın Yönetmeni Aykut Küçükkaya, Cengiz Holding Yönetim Kurulu Başkanı Mehmet Cengiz’in Cumhuriyet İmtiyaz Sahibi ve Cumhuriyet Vakfı Başkanı Alev Coşkun ile muhabir Hazal Ocak hakkında 1 milyon liralık tazminat davası açtığını duyurdu.</p>
      <p>
        <i>
          <b>
            <a href="http://www.cumhuriyet.com.tr/koseyazisi/1702706/1-milyonluk-dava...html">Köşesinde konuya değinen Küçükkaya şunları yazdı:</a>
          </b>
        </i>
      </p>
      <p>“Kamuoyunun yakından tanıdığı iş insanı Mehmet Cengiz gazetemize 1 milyon TL’lik manevi tazminat davası açtı. Bu parayı, gazetemiz İmtiyaz Sahibi ve Cumhuriyet Vakfı Başkanı Alev Coşkun ile muhabirimiz Hazal Ocak’tan talep ediyor!</p>
      <p>Tarih: 6 Ekim 2019... Cumhuriyet’teki haberin başlığı: 'Boğaz manzaralı lüks müştemilat.' Haberden bir gün sonra Mehmet Cengiz’in avukatı Ahmet Mutlu 7 Ekim 2019 tarihinde İstanbul Anadolu Nöbetçi Asliye Hukuk Mahkemesi Hâkimliği’ne dilekçe veriyor.</p>
      <p>'Basın yayın yoluyla yapılan haksız fiil' iddiasıyla Alev Coşkun ve Hazal Ocak hakkında 1 milyon TL’lik manevi tazminat davası açılması talep ediliyor. Gerekçesi ise şu:</p>
      <p>'Bu tarz haberler Mehmet Cengiz’in kredibilite ve itibarı açısından telafisi olmayan zararlar doğuruyormuş...'</p>
      <p>İş insanı Mehmet Cengiz’in Türk milletinin 'itibarını' nasıl zedelediğini kamuoyu yakından biliyor. Yeniden bu köşede anımsatmaya gerek yok!</p>
      <p>Mehmet Cengiz’in başvurusu kabul edildi, Alev Coşkun ve Hazal Ocak, yargıç karşısına çıkacak. Mahkeme, ilgili Emniyet müdürlüklerine yazdığı yazıda Coşkun ile Ocak’ın 'ekonomik' durumunun araştırılması ve ilgili belgelerin mahkemeye gönderilmesini istedi. İstanbul Anadolu 14. Asliye Hukuk Mahkemesi’nde açılan davanın ilk duruşması 8 Ocak 2020’de görülecek.</p>
      <p>Böylesi davalarla çok karşılaştık, yargılandık. Bilinmelidir ki Cumhuriyet muhabirleri özel haberleriyle, yazarları yorumlarıyla kamuoyundan gizlenen gerçekleri ortaya çıkarmaya devam edecek...</p>
    </article>
  </body>
</html>