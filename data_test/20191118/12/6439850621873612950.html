<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461581/%E0%A6%86%E0%A6%9C-%E0%A6%A5%E0%A7%87%E0%A6%95%E0%A7%87-%E0%A6%B8%E0%A7%9C%E0%A6%95%E0%A7%87-%E0%A6%A8%E0%A6%BE%E0%A6%AE%E0%A6%AC%E0%A7%87-%E0%A6%AD%E0%A7%8D%E0%A6%B0%E0%A6%BE%E0%A6%AE%E0%A7%8D%E0%A6%AF%E0%A6%AE%E0%A6%BE%E0%A6%A3-%E0%A6%86%E0%A6%A6%E0%A6%BE%E0%A6%B2%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T12:59:00+00:00"/>
    <meta property="og:title" content="আজ থেকে সড়কে নামবে ভ্রাম্যমাণ আদালত"/>
    <meta property="og:description" content="অনলাইন রিপোর্টার ॥ নতুন সড়ক পরিবহন আইন কার্যকর হলেও ১৭ নভেম্বর ঢাকা মহানগর পুলিশ নতুন আইনে মামলা করেনি। বাংলাদেশ সড়ক পরিবহন কর্তৃপক্ষ (বিআরটিএ) ভ্রাম্যমাণ আদালত পরিচালনা করেনি। তবে ছয়টি ভ্রাম্যমাণ আদালত আজ সোমবার থেকে মাঠে নামবে বলে জানিয়েছেন বিআরটিএর উপপরিচালক (এনফোর্সমেন্ট) মোহাম্মদ আব্দুর রাজ্জাক। গেল ১ ..."/>
  </head>
  <body>
    <article>
      <h1>আজ থেকে সড়কে নামবে ভ্রাম্যমাণ আদালত</h1>
      <address>
        <time datetime="2019-11-18T12:59:00+00:00">18 Nov 2019, 12:59</time>
      </address>
      <figure>
        <img src="http://www.dailyjanakantha.com/files/201911/1574085460_15.jpg"/>
      </figure>
      <p>অনলাইন রিপোর্টার ॥ নতুন সড়ক পরিবহন আইন কার্যকর হলেও ১৭ নভেম্বর ঢাকা মহানগর পুলিশ নতুন আইনে মামলা করেনি। বাংলাদেশ সড়ক পরিবহন কর্তৃপক্ষ (বিআরটিএ) ভ্রাম্যমাণ আদালত পরিচালনা করেনি। তবে ছয়টি ভ্রাম্যমাণ আদালত আজ সোমবার থেকে মাঠে নামবে বলে জানিয়েছেন বিআরটিএর উপপরিচালক (এনফোর্সমেন্ট) মোহাম্মদ আব্দুর রাজ্জাক।</p>
      <p>গেল ১ নভেম্বর সরকার নতুন সড়ক পরিবহন আইন কার্যকর করে। তবে নতুন আইনে মামলা ও শাস্তি দেয়ার কার্যক্রম মৌখিকভাবে দুই সপ্তাহ পিছিয়ে দেন সড়কমন্ত্রী ওবায়দুল কাদের।</p>
      <p>গতকাল এশিয়ান ইউনিভার্সিটি অব বাংলাদেশে নতুন সড়ক পরিবহন আইন নিয়ে আয়োজিত এক আলোচনা সভায় তিনি বলেন, আইনের বাস্তবায়ন দুই সপ্তাহ আমরা একটু শিথিল করেছিলাম।</p>
      <p>অন্যদিকে, সড়কে দুর্ঘটনা মামলায় চালকের শাস্তি কমানো ও মামলা জামিনযোগ্য করাসহ নানা দাবিতে গতকাল যশোরের নয়টি রুটে যাত্রীবাহী পরিবহনের চালকেরা হঠাৎ কর্মবিরতি পালন শুরু করেন।এছাড়া নতুন সড়ক পরিবহন আইন বাস্তবায়নের প্রতিবাদে সোমবার (১৮ নভেম্বর) সকালে খুলনা থেকে সব রুটে বাস চলাচল বন্ধ করে দিয়েছে শ্রমিকরা।</p>
      <p>পরিবহন শ্রমিক নেতারা বলছেন, দুর্ঘটনার মামলা জামিনযোগ্যসহ সড়ক আইনের কয়েকটি ধারা সংশোধন চান চালকরা। তাদের দাবি, আইন সংশোধনের পরই এটি কার্যকর করা হোক। এটা না করা পর্যন্ত আমাদের এ কর্মসূচি চলবে।</p>
      <p>খুলনা মটর শ্রমিক ইউনিয়নের সভাপতি মো. নুরুল ইসলাম বেবী বলেন, নতুন সড়ক পরিবহন আইন কার্যকরের প্রতিবাদে শ্রমিকরা বাস চালাচ্ছেন না। তারা অনির্দিষ্টকালের জন্য কর্মবিরতি শুরু করেছেন।</p>
    </article>
  </body>
</html>