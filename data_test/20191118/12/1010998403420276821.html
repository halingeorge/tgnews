<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/btv-1.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T12:16:00+00:00"/>
    <meta property="og:title" content="Навръх 19-ия рожден ден на bTV Новините: Нели Тодорова е „Репортер на годината“"/>
    <meta property="og:description" content="„Маркет линкс“: Новините и актуалните предавания на bTV увеличават доверието си сред българските зрители"/>
  </head>
  <body>
    <article>
      <h1>Навръх 19-ия рожден ден на bTV Новините: Нели Тодорова е „Репортер на годината“</h1>
      <h2>„Маркет линкс“: Новините и актуалните предавания на bTV увеличават доверието си сред българските зрители</h2>
      <address><time datetime="2019-11-18T12:16:00+00:00">18 Nov 2019, 12:16</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/18/feliz_1574090549-1.mp4"/>
      </figure>
      <p>На 18 ноември екипът на <a href="https://btvnovinite.bg/">bTV Новините</a> отбеляза 19-ия си рожден ден и по традиция, след вътрешно гласуване, отличи репортер, кореспондент, оператор, продуцент и монтажист на 2019 година.</p>
      <p>Журналистите в нюзрума на bTV оцениха най-високо работата на <b>Нели Тодорова</b> през изминалите 12 месеца и тя получи признанието „Репортер на годината”.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026195.jpg"/>
        <figcaption>Снимка: Ладислав Цветков</figcaption>
      </figure>
      <p>Журналистът с експертна насоченост в сферата на икономиката и бизнеса заслужи високото отличие с работата си по задълбочени журналистически разследвания, сред които <a href="https://btvnovinite.bg/bulgaria/skandalat-terasagejt-nezakonnite-postrojki-sa-pochti-premahnati.html">скандала „Терасагейт“</a>, както и с отразяването на значими събития като <a href="https://btvnovinite.bg/bulgaria/sled-techa-na-lichni-danni-nap-s-globa-ot-5-1-mln-lv-no-obzhalva-nakazanieto-obzor.html">теча на лични данни от НАП</a>, проследяването на проектите за АЕЦ „Белене” и „Турски поток” и други актуални теми от вътрешния живот на страната.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026198.jpg"/>
        <figcaption>Снимка: Ладислав Цветков</figcaption>
      </figure>
      <p>За кореспондент на годината редакцията на <a href="https://btvnovinite.bg/">bTV Новините</a> отличи <b>Дани Атанасова</b> с награда за работата ѝ по отразяване на събитията в Ямбол и региона. Признание за своя професионализъм получиха и: <b>Борис Пинтев</b>, който стана „Оператор на годината“ за трети път, <b>Веселина Петракиева</b>, която вече 4 пъти грабва приза „Продуцент на годината“.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026196.jpg"/>
        <figcaption>
          <b>Снимка: Ладислав Цветков</b>
        </figcaption>
      </figure>
      <p><b>Красимир Георгиев </b>беше отличен за „Монтажист на годината” за създаването на редица репортажи и филми за новините и актуалните предавания на телевизията.</p>
      <p>„Хората, които спечелиха признанието на колегите си, са сърцето и душата на редакцията. С таланта и усилията си те продължават да мотивират всички останали, а работата им е видима и значима за всички наши зрители“<i>,</i> коментира Венелин Петков, директор „Новини, актуални предавания и спорт на bTV Media Group.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026290.jpg"/>
        <figcaption>Снимка: Маркет Линкс</figcaption>
      </figure>
      <p>През 2019 г. bTV засили позицията си на информационния източник с най-високо доверие по отношения на новините и актуалните събития, според резултатите от национално представително проучване, проведено от „Маркет линкс“ в края на месец октомври.</p>
      <p>Над 42% от анкетираните се доверяват на bTV Новините и актуалните предавания на телевизията. Признанието идва в годината, в която нюзрумът на bTV получи най-висока зрителска оценка за отразяването на две изборни кампании и редица други значими събития.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026324.jpg"/>
        <figcaption>Снимка: Ладислав Цветков</figcaption>
      </figure>
      <p>Наред с всекидневните задачи и предизвикателства, през 2019 г. bTV реализира и най-високотехнологичния проект в историята на телевизията. Новото интегрирано студио е уникално за Централна и Източна Европа и вече няколко месеца е дом на новините, прогнозата за времето и спорта на bTV, на най-гледаните предавания в своя часови слот - „Тази сутрин“, „Преди обед“ и „Лице в лице“, като и на първото по рода си 360-градусово изборно студио в българския телевизионен ефир.</p>
      <p>
        <i>*Експресно национално представително проучване на „Маркет линкс“, проведено на 28 октомври сред 702 лица на възраст 18-54 години.</i>
      </p>
    </article>
  </body>
</html>