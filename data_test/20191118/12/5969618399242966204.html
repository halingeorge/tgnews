<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/sport24radio/gavalas-mesw-ths-epistolhs-ston-yfypoyrgo-anadeiknuoyme-ta-provlhmata.5642024.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-18T12:44:00+00:00"/>
    <meta property="og:title" content="Γαβαλάς: Στην επιστολή δεν λέμε πως φεύγουμε από το πρωτάθλημα"/>
    <meta property="og:description" content="Ο διευθυντής επικοινωνίας της ΠΑΕ Ολυμπιακός, Νίκος Γαβαλάς, μίλησε στον Sport 24 Radio 103,3 για την επιστολή των Πειραιωτών στον Λευτέρη Αυγενάκη για την κατάσταση στο ελληνικό ποδόσφαιρο, καθώς και για το επικείμενο ντέρμπι με τον ΠΑΟΚ."/>
  </head>
  <body>
    <article>
      <h1>Γαβαλάς: Στην επιστολή δεν λέμε πως φεύγουμε από το πρωτάθλημα</h1>
      <h2>Ο διευθυντής επικοινωνίας της ΠΑΕ Ολυμπιακός, Νίκος Γαβαλάς, μίλησε στον Sport 24 Radio 103,3 για την επιστολή των Πειραιωτών στον Λευτέρη Αυγενάκη για την κατάσταση στο ελληνικό ποδόσφαιρο, καθώς και για το επικείμενο ντέρμπι με τον ΠΑΟΚ.</h2>
      <address>
        <time datetime="2019-11-18T12:44:00+00:00">18 Nov 2019, 12:44</time>
      </address>
      <p>Δύο 24ωρα μετά την <a href="https://www.sport24.gr/football/omades/Olympiakos/epistolh-olympiakou-se-aygenakh-den-synexizoyme-xwris-isonomia.5641027.html">επιστολή του Ολυμπιακού στον υφυπουργό αθλητισμού, Λευτέρη Αυγενάκη</a>, με την οποία τον ενημερώνει για την κατάσταση που σύμφωνα με την ίδια έχει διαμορφωθεί στο ελληνικό επαγγελματικό ποδόσφαιρο την τελευταία τριετία, η ερυθρόλευκη ΠΑΕ πήρε θέση για τα όσα αναφέρονται στην επιστολή και μέσω του Νίκου Γαβαλά.</p>
      <p>Ο διευθυντής επικοινωνίας των Πειραιωτών φιλοξενήθηκε στην εκπομπή "Οι τρεις μπαλαδέρος" με τους Διονύση Βερβελέ, Κώστα Γουλή και Κώστα Τσιλή στον <a href="https://www.sport24radio.gr/">Sport 24 Radio 103,3</a> και εκεί αναφέρθηκε τόσο στην επίμαχη επιστολή όσο και στο τι σκοπεύει να κάνει από εδώ και πέρα ο <a href="https://www.sport24.gr/football/omades/Olympiakos/">Ολυμπιακός</a>.</p>
      <p>
        <i>"Εμείς προχωρούμε σε τέτοιες κινήσεις σε μία περίοδο που Ολυμπιακός είναι δυνατός αγωνιστικά, έχει φέρει παίκτες σημαντικούς όπως οι Βαλμπουενά και Σεμέδο και έχει κάνει επενδύσεις τύπου Λοβέρα.</i>
      </p>
      <p>
        <i>Μέσω της επιστολής εντοπίζουμε τα προβλήματα, τα καταγράφουμε, τα αναδεικνύουμε και προσπαθούμε να βρεθεί λύση.</i>
      </p>
      <p><i>Ο Υπουργός γνωρίζει το περιεχόμενο της επιστολής, όπως η FIFA και η UEFA και θα κινηθούν ανάλογα"</i>, δήλωσε μεταξύ άλλων ενώ σε ερώτηση για το αν υπάρχουν σκέψεις στο μεγάλο λιμάνι περί αποχώρησης από το πρωτάθλημα, είπε:</p>
      <p>
        <i>"Ποιες θα ειναι οι επόμενες ενέργειες της ΠΑΕ Ολυμπιακός είναι θέμα απόφασης της διοίκησης ωστόσο στην επιστολή δεν λέμε πως φεύγουμε από το πρωτάθλημα".</i>
      </p>
      <p>Ερωτηθείς επίσης για το βαρύ κλίμα που τείνει να διαμορφωθεί ενόψει του ντέρμπι κορυφής μεταξύ του Ολυμπιακού και του <a href="https://www.sport24.gr/football/omades/paok/">ΠΑΟΚ</a>, την 1η Δεκεμβρίου στο "Γεώργιος Καραϊσκάκης", ανέφερε:</p>
      <p>
        <i>"Προβλήματα υπάρχουν στο ελληνικό ποδόσφαιρο, το ζητούμενο είναι πως προσπαθούμε να τα λύσουμε. Εμείς προσπαθούμε με ψυχραιμία και νηφαλιότητα να δώσουμε τις λύσεις".</i>
      </p>
      <p>
        <b>Αναλυτικά όσα δήλωσε ο Διευθυντής Επικοινωνίας του Ολυμπιακού, Νίκος Γαβαλάς:</b>
      </p>
      <p>
        <i>"Έχουμε κινηθεί θεσμικά και καταθέσαμε την επιστολή στον κ. Λευτέρη Αυγενάκη, τον θεματοφύλακα του ελληνικού αθλητισμού και φυσικά του ποδοσφαίρου μας. Ήταν το έσχατο μέσο ενώ εδώ και τρία χρόνια ζητάμε, ακόμη και με εξώδικα, τα οικονομικά στοιχεία της ΕΠΟ και δεν έχουμε λάβει τίποτα.</i>
      </p>
      <p>
        <i>Η ΠΑΕ Ολυμπιακός συμμετέχει στα ετήσια έσοδα της oμοσπονδίας, με δραστηριότητες του επαγγελματικού ποδοσφαίρου σε ποσοστό που φτάνει το 40%! Σε ετήσια βάση η ομοσπονδία εισπράττει από το επαγγελματικό ποδόσφαιρο ένα ποσό που ξεπερνάει τα 10 εκατομμύρια ευρώ, με τα τέσσερα να προέρχονται από τον Ολυμπιακό.</i>
      </p>
      <p>
        <i>Είναι ποσοστά από τις πωλήσεις ποδοσφαιριστών, από τηλεοπτικά δικαιώματα, από μεταγραφές παικτών. Έχουμε ζητήσει επανειλημμένως να μας δοθεί ένα πόρισμα ελέγχου της διαχείρισης ωστόσο η διοίκηση της ΕΠΟ αρνείται κάθε ενημέρωση και λειτουργεί με πλήρη αδιαφάνεια. Η Πολιτεία έκανε, κάνει και θα κάνει τον οικονομικό έλεγχο της ομοσπονδίας.</i>
      </p>
      <p>
        <i>Την τελευταία τριετία η ομοσπονδία έχει πολλαπλασιάσει το υπαλληλικό προσωπικό της και έχει υπερδιπλασιάσει τους υπαλλήλους της. Από 70, 150, έτσι πρόχειρα, όπως γνωρίζω. Έχει εκτοξευθεί έτσι, το κόστος λειτουργίας της που έχει ξεπεράσει το 40%! Δεν είναι τυχαίο ότι ζήτησε δάνειο από την UEFA, για να καλύψει τις βασικές της ανάγκες.</i>
      </p>
      <p>
        <i>Έχει προχωρήσει η ΕΠΟ σε περικοπές ακόμη και σε δραστηριότητες επιβεβλημένες για τις εθνικές ομάδες. Έχει ματαιώσει κάθε συνεδρίαση όλων των Επιτροπών, από την αρχή του έτους και ματαίωσε υποχρεωτικά σεμινάρια διαιτησίας, για διαιτητές της πρώτης κατηγορίας! Ένα πολύ σημαντικό ζήτημα. Υπάρχουν προγράμματα, από τη FIFA και την UEFA, για τη δημιουργία γηπέδων, όπως έγιναν στα Σκόπια ή τη Βουλγαρία.</i>
      </p>
      <p>
        <i>Εδώ δεν έγινε αυτό, αλλά δαπανήθηκαν τα χρήματα, για λειτουργικά έξοδα. Σε περίοδο οικονομικής κρίσης υπάρχουν υπάλληλοι της ΕΠΟ, οι οποίοι αμείβονται με 7.000 ευρώ μηνιαίως. Νομίζω έχουμε την πιο ακριβοπληρωμένη Κεντρική Επιτροπή Διαιτησίας. Εννοείται ότι αυτά τα χρήματα πρέπει να είναι υπέρ του ερασιτεχνικού ποδοσφαίρου και των εθνικών ομάδων.</i>
      </p>
      <p>
        <i>Το VAR κοστίζει ένα σωρό χρήματα και είναι ελλιπές, αφού δεν έχει γραμμή οφσάιντ, αλλά και Goal Line Technology. Δεν υπάρχει αντίστοιχος παρατηρητής διαιτησίας και δεν έχουν ανατεθεί στον παρατηρητή διαιτησίας καθήκοντα αξιολόγησης του διαιτητή στο VAR. Στην Ελλάδα ο διαιτητής στο VAR είναι απολύτως ελεύθερος να κάνει ό,τι θέλει, χωρίς να αξιολογείται!</i>
      </p>
      <p>
        <i>Απαγορεύεται ρητώς να μεταφερθούν στις ΠΑΕ οι διάλογοι από το VAR. Έχουμε συζητήσει πολλές φορές το θέμα με τους διαλόγους των διαιτητών με τους υπευθύνους του VAR, τους οποίους οι ομάδες δεν παίρνουν, ενώ αυτό είναι κάτι που γίνεται στον πολιτισμένο ποδοσφαιρικά κόσμο. Εμείς έχουμε εντοπίσει όλα τα προβλήματα, τα έχουμε καταγράψει και τα έχουμε θέσει στον υφυπουργό.</i>
      </p>
      <p>
        <i>Έχουμε απευθυνθεί αρμοδίως και στην FIFA και την UEFA όπως ορίζει το καταστατικό της ομοσπονδίας. Τη συνάντηση με τον υφυπουργό τη ζητήσαμε εμείς και απάντησε ότι θα δρομολογηθεί. Ο Ολυμπιακός τα κάνει όλα αυτά, ενώ αγωνιστικά είναι ισχυρός. Ο κ. Μαρινάκης συνέχισε τις επενδύσεις, κράτησε τον κορμό της ομάδας και πρόσθεσε σε αυτόν εξαιρετικούς ποδοσφαιριστές.</i>
      </p>
      <p>
        <i>Η είσοδος της ομάδας στους ομίλους του Champions League για πρώτη φορά από το μονοπάτι των μη πρωταθλητών, αντιμετωπίζοντας μάλιστα ομάδες με πολύ μεγαλύτερο μπάτζετ, αποδεικνύει περίτρανα πως ο  Ολυμπιακός είναι ισχυρός εντός αγωνιστικού χώρου.</i>
      </p>
      <p>
        <i>Συμφωνούμε όλοι πως δεν έχουμε λύσει σημαντικά προβλήματα του ελληνικού ποδοσφαίρου, όλοι έχουμε τις ευθύνες μας και χρειάζεται ο καθένας να αναλάβει τις δικές του. Όταν όμως εντοπίζουμε και καταγράφουμε τα προβλήματα και ακολούθως απευθυνόμαστε στους αρμόδιους φορείς με στόχο την επίλυσή τους, δεν βλέπω το λόγο της στείρας κριτικής.</i>
      </p>
      <p>
        <i>Δεν έχουμε σκοπό να δημοσιοποιήσουμε το περιεχόμενο της επιστολής, γνωρίζει ο κ. Αυγενάκης το περιεχόμενο αυτής, καθώς έχουμε απευθυνθεί αρμοδίως. Στην επιστολή δεν λέμε πως θα φύγουμε από το πρωτάθλημα.</i>
      </p>
      <p>
        <i>Ο Ολυμπιακός θέλει να κινηθεί και εκτός αγωνιστικού χώρου. Αναφέρομαι στις ενέργειες που κάνουμε στα παιχνίδια στο Καραϊσκάκη, όπως με την παρουσία της Μυρτούς στο ντέρμπι με την ΑΕΚ, στη βράβευση που κάναμε στον μεγαλύτερο ηλικιακά κάτοχο διαρκείας, τον 90χρονο κ. Χάσικο, τον Ντέιβιντ Μπλατ αλλά και τον Παραολυμπιονίκη μας, Δημήτρη Αμπατζή</i>
      </p>
      <p>
        <i>Θα δανειστώ τα λόγια του κ. Μαρινάκη μετά τη βράβευση του κ. Αμπατζή πως «θα συνεχίσουμε να στηρίζουμε και να αναδεικνύουμε δυνατές, ανθρώπινες στιγμές σαν και αυτή που ζήσαμε για ακόμη μια φορά, την περασμένη Κυριακή στο γήπεδο μας".</i>
      </p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/714694738&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" data-service="SoundCloud" scrolling="no" nowide=""/>
      </figure>
      <p> </p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/omades/Olympiakos/olympiakos-h-portogalia-ton-ponokefaliazei.5641701.html">Ολυμπιακός: Η Πορτογαλία τον "πονοκεφαλιάζει"</a>
      </h4>
      <h4>
        <a href="https://www.sport24.gr/football/omades/Olympiakos/olympiakos-var-ked-epo-kai-peitharxikes-diwkseis.5641608.html">Ολυμπιακός: VAR, ΚΕΔ, ΕΠΟ και πειθαρχικές διώξεις</a>
      </h4>
    </article>
  </body>
</html>