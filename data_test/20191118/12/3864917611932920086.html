<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2820419-zelenska-rozpovila-ak-pise-scenarii-dla-kvartalu-i-pracue-persou-ledi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T12:39:00+00:00"/>
    <meta property="og:title" content="Зеленська розповіла, як пише сценарії для &quot;Кварталу&quot; і &quot;працює&quot; першою леді"/>
    <meta property="og:description" content="Дружина Президента Олена Зеленська і далі пише сценарії для “Кварталу“ та вже визначилася з напрямками діяльності як першої леді."/>
  </head>
  <body>
    <article>
      <h1>Зеленська розповіла, як пише сценарії для "Кварталу" і "працює" першою леді</h1>
      <h2>Дружина Президента Олена Зеленська і далі пише сценарії для “Кварталу“ та вже визначилася з напрямками діяльності як першої леді.</h2>
      <address>
        <time datetime="2019-11-18T12:39:00+00:00">18 Nov 2019, 12:39</time>
      </address>
      <p>Про це вона розповіла в <a href="https://vogue.ua/ua/article/fashion/persona/elena-zelenskaya-o-novoy-zhizni-svoey-programme-i-o-mode-kak-instrumente-kulturnoy-diplomatii.html">інтерв’ю журналу Vogue</a>.</p>
      <p>"Я пишу сценарії, як і раніше. Правда, тепер треба розподіляти свій день між Офісом Президента й "Кварталом" і дотримуватися таймінгу", - зазначила перша леді.</p>
      <p>Зеленська зізналася, що не є публічною особою.</p>
      <p>"Я непублічна особа. Але нові реалії диктують свої умови, і я намагаюся відповідати очікуванням. Не скажу, що публічність чи спілкування з пресою для мене стрес. Проте я краще почуваюся за лаштунками. Мій чоловік завжди на авансцені, мені ж комфортніше у тіні", - сказала перша леді.</p>
      <p>Водночас, за словами дружини <a href="https://www.ukrinform.ua/tag-prezident">Президента</a>, вона знайшла для себе аргументи на користь публічності. За її словами, один з них — можливість привернути увагу людей до важливих соціальних питань.</p>
      <p>"Я могла б жити звичним життям і надалі, відгородивши себе від проблем та інформаційних нападів, проте схотіла підтримати чоловіка: йому непросто на емоційному рівні і потрібна людина, яка буде поруч. Зокрема й фізично: наприклад, стояти пліч-о-пліч під час офіційних візитів, позуючи фотографам з усього світу, — й не зіпсувати кадр", - зазначила Зеленська.</p>
      <p>Перша леді також зауважила, що аби визначитися з першочерговими задачами у новому статусі, у неї та команди пішло пів року. Програму ж багато в чому формувала суб’єктивно.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2815726-olena-zelenska-zavitsa-na-troh-obkladinkah-grudnevogo-vogue.html">Олена Зеленська з'явиться на трьох обкладинках грудневого Vogue</a>
      </blockquote>
      <p>"Я виросла у Кривому Розі, живу в цій країні все життя і добре розумію, як багато у нас проблем. Але якщо буду братися за все, не вийде нічого, тому наша команда вирішила зосередитися на конкретних завданнях: здоров’я дітей, рівні можливості для всіх українців і культурна дипломатія", - заявила дружина Президента.</p>
      <p>За словами першої леді, свої публічні виходи вона розцінює як можливість розповісти про країну та про українських дизайнерів.</p>
      <p>"Приємно, коли у Нью-Йорку чи Парижі у мене запитують, хто дизайнер мого костюма. А мене запитують. І не так цікаво було б назвати західний бренд, який там і так відомий,  — як приємно відкривати світові українських дизайнерів", - відзначила перша леді.</p>
      <p>
        <i>Фото: Vogue</i>
      </p>
    </article>
  </body>
</html>