<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/za-rozbiyniy-napad-na-punkt-obminu-valyut-u-kijevi-meshkanka-sum-vidsidit-sim-rokiv-640674.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T12:27:01+00:00"/>
    <meta property="og:title" content="За розбійний напад на пункт обміну валют у Києві мешканка Сум відсидить сім років"/>
    <meta property="og:description" content="Нападниця вчинила злочин, перебуваючи у міжнародному розшуку"/>
  </head>
  <body>
    <article>
      <h1>За розбійний напад на пункт обміну валют у Києві мешканка Сум відсидить сім років</h1>
      <address>
        <time datetime="2019-11-18T12:27:01+00:00">18 Nov 2019, 12:27</time>
      </address>
      <h4>Нападниця вчинила злочин, перебуваючи у міжнародному розшуку</h4>
      <p>Оболонським районним судом Києва до семи років позбавлення волі засуджено 26-річну мешканку міста Суми за скоєння розбійного нападу на відділення пункту обміну валюти у столиці.</p>
      <p>Про це <a href="https://www.facebook.com/kyiv.gp.gov.ua/">повідомляє</a> пресслужба прокуратури Києва.</p>
      <p>Згідно з матеріалами слідства, у вересні 2017 року обвинувачена проникла до відділення пункту «Обмін валют», розташованого в Оболонському районі, попередньо закривши обличчя медичною маскою та вдягнувши на голову капюшон.</p>
      <p>«Маючи при собі ніж, зловмисниця вчинила напад на жінку–касира. Оскільки касир почала чинити опір, нападниця завдала їй ножем два непроникаючі колото-різані поранення грудної клітини та поранення лівої кисті. Не маючи змоги заволодіти грошима з сейфу, який знаходився в іншому приміщенні, розбійниця викинула знаряддя злочину та втекла з місця події», - розповіли в прокуратурі.</p>
      <p>Після встановлення особи нападниці з’ясувалося, що цей злочин вона вчинила, перебуваючи у міжнародному розшуку. У червні 2017 року в місті Суми зловмисниця вчинила аналогічний напад, заволодівши понад 500 тис. грн.</p>
      <p>Ковпаківським районним судом м. Суми у липні 2017-го за цей злочин її було засуджено до 5 років позбавлення волі. Надалі у зв’язку з переховуванням від правосуддя жінку оголосили у розшук.</p>
      <p>Під час судового розгляду в Оболонському районному суді Києва обвинувачена, бажаючи уникнути кримінальної відповідальності за вчинення особливо тяжкого злочину, намагалась запевнити колегію суддів у тому, що вона лише мала намір погрожувати касиру ножем. Однак така позиція обвинуваченої не знайшла свого підтвердження в суді.</p>
      <p>Колегія суддів визнала жінку винною за ч. 3 ст. 187 КК України та призначила покарання у вигляді 7 років позбавлення волі з конфіскацією всього належного їй майна, крім житла.</p>
      <p>Запобіжний захід у вигляді тримання під вартою суд залишив без змін до вступу вироку в законну силу.</p>
      <related>
        <a href="https://glavcom.ua/kyiv/news/na-kijivshchini-pensioner-nakinuvsya-z-nozhem-na-svogo-zyatya-640642.html"/>
        <a href="https://glavcom.ua/kyiv/news/kiyanin-zdiysniv-seriyu-kradizhok-iz-odnijeji-apteki-640586.html"/>
        <a href="https://glavcom.ua/kyiv/news/u-biliy-cerkvi-grabizhniki-za-hvilinu-vinesli-z-kramnici-12-shub-640560.html"/>
      </related>
    </article>
  </body>
</html>