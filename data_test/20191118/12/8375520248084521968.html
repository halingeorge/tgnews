<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/advokat-aresht-glavi-ukreksimbanku-organizuvav-odiozniy-prokuror-kulik-640692.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T12:19:51+00:00"/>
    <meta property="og:title" content="Адвокат: арешт глави Укрексімбанку організував одіозний прокурор Кулик"/>
    <meta property="og:description" content="За даними СБУ, яка провела арешт Гриценка, банкіру інкримінують відмивання грошей"/>
  </head>
  <body>
    <article>
      <h1>Адвокат: арешт глави Укрексімбанку організував одіозний прокурор Кулик</h1>
      <address>
        <time datetime="2019-11-18T12:19:51+00:00">18 Nov 2019, 12:19</time>
      </address>
      <h4>За даними СБУ, яка провела арешт Гриценка, банкіру інкримінують відмивання грошей</h4>
      <p>Арештований в суботу голова правління державного Укрексімбанку Олександр Гриценко отримав підозру, підписану прокурором ГПУ Костянтином Куликом. Про це повідомив <a href="https://glavcom.ua/country/incidents/gritsenka-zatrimali-za-te-shcho-vin-zabrav-koshti-janukovicha-na-korist-derzhavi-advokat-640498.html">адвокат Гриценка Денис Галанський.</a></p>
      <p>«Пан Кулик — це той прокурор, який підписав повідомлення про підозру. Це його проєкт», - сказав адвокат.</p>
      <p>За даними СБУ, яка провела арешт Гриценка, банкіру інкримінують відмивання грошей. В офіційному повідомленні Служби йдеться про таке: «Він підозрюється у сприянні легалізації доходів, отриманих незаконним шляхом високопоставленими посадовими особами при Януковичі. Зловживаючи своїм службовим становищем, затриманий вивів з-під арешту майно одного з медіа-холдингів».</p>
      <figure>
        <img src="https://glavcom.ua/img/forall/users/49/4975/173876_01.jpg"/>
      </figure>
      <p>
        <i>Голова правління державного Укрексімбанку Олександр Гриценко</i>
      </p>
      <p>
        <i>За неофіційними даними, медіахолдингом, про який йдеться, швидше за все є Український Медіа Холдинг, куплений Сергієм Курченко, який входить в орбіту колишнього президента Віктора Януковича і перебуває під санкціями ЄС.</i>
      </p>
      <p>
        <i>Компанія Курченко СЄПЕК у 2013 році для купівлі УМХ взяла в Укрексімбанку кредит. Цей кредит у сумі 190 млн грн і 79 млн доларів було </i>
        <a href="https://112.ua/ekonomika/ukreksimbanka-vozvrashheno-svyshe-190-mln-grn-kredita-kotoryy-vydavalsya-kompanii-kurchenko-na-priobretenie-umh-290973.html">
          <i>стягнуто судом на користь державного банку</i>
        </a>
        <i>. Рішення про надання кредиту брало колишнє керівництво банку - Гриценко очолив Укрексім лише в серпні 2014 року, коли угода купівлі медіахолдингу була завершена.</i>
      </p>
      <p>Прокурор Кулик, який санкціонував арешт банкіра, який став широко відомий після <a href="https://www.youtube.com/watch?v=qLGC1qJ2_4M">прямого ефіру на каналі 1+1</a>, що належить Ігорю Коломойському. Напередодні президентських виборів Кулик звинувачував колишнього президента Петра Порошенка на втручання в розслідування справ проти його оточення. Порошенко в свою чергу, прийшовши в студію, фактично звинуватив Кулика в роботі на Коломойського.</p>
      <p>Також Кулик став фігурантом журналістського розслідування програми <a href="https://bihus.info/skandalniy-prokuror-kulik-bez-dozvoliv-dobuduvav-ciliy-poverkh-u-kiivskomu-zhk">Bihus.info</a>. За даними журналістів, Кулик став власником двох квартир в елітному житловому комплексі в Києві і замовив будівництво додаткової житлоплощі на даху цього будинку.</p>
      <p>В 2016 році <a href="https://nabu.gov.ua/nezakonne-zbagachennya-viyskovogo-prokurora-syl-ato">Національне антикорупційне бюро розслідувало проти Кулика кримінальну справу</a> за фактом незаконного збагачення, але через рішення Конституційного суду про декриміналізацію цього злочину, Кулик не був засуджений.</p>
      <p>Крім того, Кулик є фігурантом скандалу про спроби вплинути на результат виборів президента США шляхом дискредитації сина колишнього віце-президента Сполучених Штатів Джо Байдена, про що повідомляло впливове видання <a href="https://www.nytimes.com/2019/10/15/world/europe/ukraine-prosecutor-biden-trump.html">The New York Times</a>.</p>
      <p>Генеральний прокурор Руслан Рябошапка <a href="https://www.pravda.com.ua/news/2019/11/15/7232010/">заявив</a>, що з 1 січня «відомий на весь світ» Кулик не буде працювати в ГПУ, оскільки не пройшов переатестацію, просто не з'явившись на неї.</p>
      <footer>Джерело: <a href="http://ukranews.com/ua">Українські новини</a></footer>
      <related>
        <a href="https://glavcom.ua/country/politics/navit-u-chasi-jezhova-do-ditej-vorogiv-narodu-stavilisja-bilsh-tsivilizovano-advokat-gritsenka-640476.html"/>
        <a href="https://glavcom.ua/country/politics/ukreksimbank-je-lasim-shmatkom-dlja-rosijskih-rejderiv-friz-640461.html"/>
        <a href="https://glavcom.ua/country/criminal/bankira-gricenka-zatrimav-odiozniy-prokuror-kulik--640418.html"/>
      </related>
    </article>
  </body>
</html>