<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76685-Marian-Kocner-o-Robertovi-Ficovi-Budem-radsej-ked-tam-bude-on-lebo-viem-ze-budem-mat-svaty-pokoj"/>
    <meta property="og:site_name" content="REFRESHER"/>
    <meta property="article:published_time" content="2019-11-18T12:46:00+00:00"/>
    <meta property="og:title" content="Marian Kočner o Robertovi Ficovi: Budem radšej, keď tam bude on, lebo viem, že budem mať svätý pokoj"/>
    <meta property="og:description" content="Na verejnosť sa dostala ďalšia nahrávka, ktorú vyrobil Marian Kočner. Zaznamenal svoj rozhovor, keď potreboval vyriešiť problémy s finančným úradom."/>
  </head>
  <body>
    <article>
      <h1>Marian Kočner o Robertovi Ficovi: Budem radšej, keď tam bude on, lebo viem, že budem mať svätý pokoj</h1>
      <address><time datetime="2019-11-18T12:46:00+00:00">18 Nov 2019, 12:46</time> by <a rel="author">Viktor Kniš</a></address>
      <p>
        <b>Na verejnosť sa dostala ďalšia nahrávka, ktorú vyrobil Marian Kočner. Zaznamenal svoj rozhovor, keď potreboval vyriešiť problémy s finančným úradom.</b>
      </p>
      <p><b>Marian Kočner</b> obvinený z vraždy Jána Kuciaka a ekonomických trestných činov mal vytvorenú veľkú sieť kontaktov, ktoré mu pomáhali legalizovať a kryť jeho transakcie. Navyše si nahrával mnohé stretnutia a záznamy z nich si odkladal.</p>
      <p><a href="https://dennikn.sk/1654148/kocner-na-dalsej-nahravke-o-tajnej-dohode-s-ficom-ak-budem-mat-pokoj-ty-budes-premier/?ref=mpm">Denník N</a> dnes zverejnil nahrávku, v ktorej sa Marian Kočner rozpráva s podnikateľom v IT biznise s kontaktami na daňovej správe Michalom Suchobom. Audiozáznam vznikol v roku 2015, keď bola pri moci strana Smer na čele s premiérom Robertom Ficom. Nachádzal sa v Kočnerovom telefóne, ktorý zaistila polícia ako zákonný dôkaz po tom, ako jej ho odovzdal Kočnerov bývalý spolupracovník Peter Tóth, keď začal vypovedať proti nemu. </p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/714441391&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" data-service="SoundCloud" scrolling="no" nowide=""/>
      </figure>
      <p>Témou rozhovoru je Suchobova žiadosť, aby Kočner zaplatil „poplatok“ za to, že finančná správa nebude preverovať jeho daňové podvody. Podnikateľ Kočnera upozorňoval, zároveň ho nechcel nahnevať, lebo vedel, že ho ešte bude potrebovať: <i>„Keď štátny rozpočet je mínus 4,2 milióna, tak niekto pôjde s tým celým hore a bude rozoberať jednu po druhej transakcie, trhové ceny, znalečáky, všetko, čo si vieš predstaviť,“</i> hovorí Suchoba na nahrávke zverejnenej Denníkom N. </p>
      <p>Kto je podnikateľ <b>Michal Suchoba</b> – podniká v oblasti informačných technológií. Finančná správa pod vedením Františka Imreczeho uzavrela so spoločnosťou Allexis, majetkovo aj právne prepojenou s Michalom Suchobom, od roku 2013 utajené zmluvy  až vo výške 22 miliónov eur za informačné systémy. O podozrivých utajených zmluvách prísali napríklad <a href="https://www.aktuality.sk/clanok/618605/daniari-uzavreli-utajene-zmluvy-za-miliony-zdovodnenie-ich-postupu-je-stare-5-rokov/">Aktuality</a>. František Imrecze musel z funkcie pre odstúpiť pre inú kauzu.</p>
      <p>Michal Suchoba Marianovi Kočnerovi cituje údajné slová viceprezidenta finančnej správy Čecha: <i>„Keď k…t ukradol 4,2 milióna eur, za to sa platia iné peniaze, keď mu to pomôžeme upratať.“</i> Marian Kočner konštatuje, že síce je ochotný zaplatiť, nebude to však veľa, pretože on má všetko vybavené s vtedajším premiérom Robertom Ficom. </p>
      <p>Daniel Čech popiera, že by slová v nahrávke zverejnenom Denníkom N boli pravdivé, tvrdí, že jeho vzťah s Michalom Suchobom bol čisto profesionálny a stretávali sa len v súvislosti s dodávkou technológií pre finančnú správu a dodáva, že nemal moc ovplyvňovať daňovú kontrolu na daňovom úrade: <i> „Takéto moje stretnutie s pánom Suchobom nikdy neprebehlo a, bohužiaľ, nemôžem za to, čo pán Suchoba komunikoval ďalej. Absolútne sa od toho dištancujem a nikdy sme túto tému spoločne nepreberali,“</i> povedal Čech pre <a href="https://dennikn.sk/1654148/kocner-na-dalsej-nahravke-o-tajnej-dohode-s-ficom-ak-budem-mat-pokoj-ty-budes-premier/?ref=mpm">Denník N</a> a dodal, že je pripravený spolupracovať s orgánmi činnými v trestnom konaní.  Daniel Čech nepôsobí na finančnej správe od roku 2016. </p>
      <related>
        <a href="https://refresher.sk/76364-8-ludi-ktorych-stiahol-ku-dnu-Marian-Kocner-alebo-jeho-Threema-Kam-az-siahali-chapadla-muza-obvineneho-z-objednavky-vrazdy"/>
      </related>
      <h3>Marian Kočner: „Pokiaľ táto vláda bude vládnuť, chcem mať svätý pokoj“</h3>
      <p>Marian Kočner si podľa nahrávky, ktorú sám urobil, myslel, že za daňové podvody nemusí nikomu platiť provízie, pretože vraj v roku 2012 pomohol Robertovi Ficovi, aby mohol vládnuť: <i>„On (Robert Fico – pozn. red.) si pamätá, že v tej vláde je preto, lebo ja som rozoštval bývalú premiérku a predsedu parlamentu,“</i> spomína situáciu, keď si nahral predsedu SaS Richarda Sulíka ako negatívne hovorí o vtedajšej premiérke Ivete Radičovej a záznam následne zverejnil. </p>
      <related>
        <a href="https://refresher.sk/70382-10-sokujucich-citatov-z-Kocnerovej-Threemy-Smeju-sa-zo-zavrazdeneho-novinara-Jana-Kuciaka-aRobert-Fico-podla-sprav-pije"/>
      </related>
      <p>Marian Kočner opisuje svoj údajný osobný rozhovor s expremiérom a predsedom strany Smer Robertom Ficom:<i> „Ja som kedysi povedal Robovi jednu vec z očí do očí, takto ako tebe, keď sme spolu sedeli a keď som urobil to, čo som urobil, aby vyhrali voľby: Pokiaľ táto vláda bude vládnuť, chcem mať svätý pokoj, nechcem, aby sa do mňa nejaký k…t navážal, či to bude policajt, daňový úrad, alebo prokuratúra. A on mi hovorí: Budeš ho mať. A ja mu hovorím: Keď nie, ty nebudeš premiér. A on hovorí: Ja to viem. No, vybavená vec a takto to je,“</i> povedal Kočner v nahrávke, ktorú zverejnil <a href="https://dennikn.sk/1654148/kocner-na-dalsej-nahravke-o-tajnej-dohode-s-ficom-ak-budem-mat-pokoj-ty-budes-premier/?ref=mpm">Denník N</a>.</p>
      <p>Marian Kočner sa Suchobovi na nahrávke chváli, že je jediný na svete, kto má nahrávku údajnej Gorily. Vraj o tom Robert Fico vie a dohodli sa, že kým mu bude bývalý premiér kryť chrbát, audiozáznam sa na verejnosť nedostane:<i> „Nikdy v živote to neuzrie svetlo sveta, pokiaľ ja budem mať svätý pokoj, tak som sa s Robom kedysi dohodol,“</i> hovorí Kočner. </p>
      <h3>Marian Kočner: „Nechal som sfalšovať, lebo došlo to priamo Dobroslavovi...“</h3>
      <p>Na dnes zverejnenej nahrávke hovorí Marian Kočner Suchobovi aj o tom, ako pomáhal ďalším ľuďom vrátane bývalého prezidenta Tibora Gašpara. Na nahrávke z roku 2015 hovorí aj o tom, že viackrát pomohol nitrianskemu podnikateľovi Norbertovi Bödörovi, ktorý mu neskôr <a href="https://refresher.sk/76429-Podnikatel-z-Kocnerovej-Threemy-udajne-pomahal-sledovat-novinarov-Kto-je-Norko-ktoremu-Vegh-dakoval-bezprostredne-po-zapase">pomohol sledovať novinárov vrátane Jána Kuciaka</a>. </p>
      <related>
        <a href="https://refresher.sk/70228-5-sokujucich-informacii-ktore-vyplyvaju-z-nahravky-rozhovoru-Mariana-Kocnera-a-byvaleho-generalneho-prokuratora-Trnku"/>
      </related>
      <p>Kočner sa chváli Suchobovi aj ďalšími kontaktami a opisuje, ako vraj pomohol mecenášovi Smeru Jurajovi Širokému:<i> „Kedysi mal problém, Drôtovňa Hlohovec, Chemolak Smolenice a tak ďalej a tak ďalej. Ešte v čase bývalej vlády, keď minister vnútra bol Lipšic, ale môj kamarát bol generálny prokurátor,“</i> priznáva Kočner svoj vzťah s Dobroslavom Trnkom, ktorý má dnes pozastavený výkon funkcie prokurátora po tom, čo sa na verejnosť dostal kompromitujúci <a href="https://refresher.sk/76041-Video-zaznamenava-ako-Marian-Kocner-instaluje-skrytu-kameru-v-kancelarii-byvaleho-generalneho-prokuratora-Dobroslava-Trnku">videozáznam</a>. </p>
      <p><i>„Nechal som sfalšovať, lebo došlo to priamo Dobroslavovi, nechal som vytlačiť papiere švajčiarska prokuratúra a napísal som nový list, kde sa píše, že osobe s týmto menom tieto účty nepatria. A to je založené, ale originál mám ja, ale nechcem to používať, to sú kostlivci v skrini a umrú so mnou, pokiaľ neumriem násilnou smrťou na budúci týždeň,“</i> uzatvára Kočner, po čom už Suchoba dodáva, že netreba nič za podvody vo výške 4,2 milióna platiť, stačí zaplatiť <i>„náklady chalanom a dievčatám.“</i></p>
      <p>Juraj Široký cez hovorcu poprel spojenie s Marianom Kočnerom a odmietol „<i>že by pán Kočner kedykoľvek v minulosti riešil akékoľvek aktivity spojené s jeho osobou,“ píše <a href="https://dennikn.sk/1654148/kocner-na-dalsej-nahravke-o-tajnej-dohode-s-ficom-ak-budem-mat-pokoj-ty-budes-premier/?ref=mpm">Denník N</a>.</i></p>
      <p>Michal Suchoba pravosť nahrávky poprel a tvrdí, že je tŕňom v oku mafiánov a daňových podvodníkov, pretože informačné systémy jeho firmy<i> „ušetrili tejto krajine a jej daňovým poplatníkom miliardy eur,“ </i>hovorí vo vyjadrení pre <a href="https://dennikn.sk/1654148/kocner-na-dalsej-nahravke-o-tajnej-dohode-s-ficom-ak-budem-mat-pokoj-ty-budes-premier/?ref=mpm">Denník N</a>.<i> „Ani nerozumiem, ako vôbec mohol takýto zvukový záznam vzniknúť a čo jeho zverejnením autor sleduje. Ani téma, ktorú opisujete, mi nič nehovorí, a preto sa k tomu nedokážem relevantne vyjadriť. Čo však viem povedať, je, že som nikdy nič pre nikoho v oblasti daní na finančnej správe nevybavoval,“ </i>dodal Suchoba, ktorý je vraj pripravený spolupracovať s orgánmi činnými v trestnom konaní.</p>
      <p>Polícia má podľa Denníka N nahrávku rozhovoru medzi Suchobom a Kočnerom už rok no doteraz s ňou vraj nič nerobila. Polícia tvrdí, že sa ňou už zaoberá špecializovaný tím Novinár.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76247-Mariana-Kocnera-a-Pavla-Ruska-usvedcuje-z-falsovania-zmeniek-aj-bakalarska-praca-mladej-novinarky"/>
        <a href="https://refresher.sk/76364-8-ludi-ktorych-stiahol-ku-dnu-Marian-Kocner-alebo-jeho-Threema-Kam-az-siahali-chapadla-muza-obvineneho-z-objednavky-vrazdy"/>
        <a href="https://refresher.sk/76194-Kocnerova-dcera-na-sude-spochybnovala-svedka-a-nechcela-odpovedat-na-otazky-z-coho-zije"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
      </related>
    </article>
  </body>
</html>