<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/regiony/praha/zidovska-obec-dostane-od-prahy-zpet-dlazebni-kameny-vyrobene/r~aea926760a0111ea9b40ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T12:56:58+00:00"/>
    <meta property="og:title" content="Židovská obec dostane od Prahy zpět dlažební kostky vyrobené z náhrobků"/>
    <meta property="og:description" content="Židovská obec uloží kameny na pietní místo na Starém židovském hřbitově na Žižkově."/>
  </head>
  <body>
    <article>
      <h1>Židovská obec dostane od Prahy zpět dlažební kostky vyrobené z náhrobků</h1>
      <address>
        <time datetime="2019-11-18T12:56:58+00:00">18 Nov 2019, 12:56</time>
      </address>
      <p>Předseda Židovské obce v Praze František Bányai sdělil, že když se takové dlažební kostky najdou a identifikují, budou rituálně uloženy na pietní místo na židovském hřbitově na Žižkově v Mahlerových sadech. Obec tento krok města uvítala a doufá v to, že spolupráce bude pokračovat. Sama tento krok podle předsedy iniciovala.</p>
      <p>Kameny se podle Židovské obce nacházejí na Václavském náměstí a ulicích Na Příkopě a 28. října. Pocházejí pravděpodobně z rozřezaných náhrobků ze židovského hřbitova v Údlicích na Chomutovsku či dalších židovských hřbitovů.</p>
      <p>V případě, že se na dotčeném území uskuteční výkopové práce spojené s demontáží dlažby, na místo bude přizván zástupce Židovské obce k identifikaci kamenů. Kostky z náhrobků budou označeny a následně bezplatně předány Židovské obci.</p>
      <p>Představitelé Židovské obce na dlažbu z náhrobků upozorňují mnoho let. Vedení Prahy 1 naposledy zvažovalo, že by na chodník nechalo umístit informační tabulky.</p>
      <p>Identifikovat nalezené fragmenty náhrobků či hledat další ztracené chce pomáhat projekt Hledání ztracené tváře židovských hřbitovů. V období nacistické okupace a komunistického režimu bylo kompletně zničeno několik desítek židovských hřbitovů. <a href="http://bejtolam.cz/">Projekt</a> je inspirován kampaní při hledání ztracených náhrobků ze starého židovského hřbitova v Prostějově, která se uskutečnila v letech 2015 až 2016.</p>
    </article>
  </body>
</html>