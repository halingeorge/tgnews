<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_ukrayinskij-genij-peredbachiv-ekologichni-problemi-sche-50-rokiv-tomu/938563"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T12:25:00+00:00"/>
    <meta property="og:title" content="Український геній передбачив екологічні проблеми ще 50 років тому"/>
    <meta property="og:description" content="Відомий український педагог Василь Сухомлинський ще півстоліття тому попереджав про екологічні проблеми, які можуть статися невдовзі. Про це розповіла в інтерв'ю журналу &quot;Країна&quot; його дочка Ольга Сухомлинська. Вона наводить уривки в з листів і творів батька на цю тему. &quot;Вже тоді, у ..."/>
  </head>
  <body>
    <article>
      <h1>Український геній передбачив екологічні проблеми ще 50 років тому</h1>
      <address><time datetime="2019-11-18T12:25:00+00:00">18 Nov 2019, 12:25</time> by <a rel="author">Валерія Радзієвська</a></address>
      <figure>
        <img src="https://static2.gazeta.ua/img2/cache/gallery/938/938563_1_w_1200.jpg?v=0"/>
        <figcaption>Василь Сухомлинський обговорював екологічні проблеми у своєму листуванні, каже його дочка Ольга Сухомлинська<cite>Автор: Валерія Радзієвська</cite></figcaption>
      </figure>
      <p>
        <b>Відомий український педагог Василь Сухомлинський ще півстоліття тому попереджав про екологічні проблеми, які можуть статися невдовзі. Про це розповіла в інтерв'ю журналу <a href="https://gazeta.ua/journal">"Країна"</a> його дочка Ольга Сухомлинська. Вона наводить уривки в з листів і творів батька на цю тему.</b>
      </p>
      <p>"Вже тоді, у 1960-ті, батько переймався екологією. Листувався з російським письменником-натуралістом Борисом Рябініним. Писав йому: "Настільки гостро стоять екологічні проблеми, що скоро ми будемо мріяти про ковток свіжого чистого повітря. Якими мізерними і незначущими колись будуть всі інші теми і проблеми, якими ми зараз переймаємося". Зараз це як ніколи актуально.</p>
      <blockquote>"Настільки гостро стоять екологічні проблеми, що скоро ми будемо мріяти про ковток свіжого чистого повітря"</blockquote>
      <p>Не уявляю, як батько зумів побачити загрозу екології в українському селі 1960-х років. Тоді не ставилося навіть питання про шкідливість застосування хімічних добрив. Їх використовували, але ніхто тоді не говорив про те, що вони можуть погано впливати на грунти. Це тоді проблемою не вважалося. А батько ці проблеми бачив. Він переймався майбутнім, листувався з радянським фантастом Іваном Єфремовим, який написав "Туманність Андромеди", про долю людської цивілізації", - сказала Ольга Сухомлинська.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history-newspaper/_uchni-vasilya-suhomlinskogo-robili-sivalki-ta-viyalki/255723"/>
      </related>
      <p>Вся педагогіка Сухомлинського – піклувальна. І по відношенню до іншої людини, і до природи. У педагогіці батька було три компоненти: серце, розум і праця. Це ті зерна,які можна сьогодні покласти в скарбницю людства, щоб ми потім не шукали, де нам притулитися в інших зіркових системах після того, як знищимо нашу Землю. А ми нищимо її з колосальною швидкістю" - підкреслила Ольга Василівна.</p>
      <p>
        <i>Інтерв'ю з Ольгою Сухомлинською читайте в журналі <a href="https://gazeta.ua/journal">"Країна"</a>.</i>
      </p>
      <blockquote>Письменник Віктор Терен в дитинстві навчався у школі відомого українського освітянина Василя Сухомлинського у селі Павлиш Онуфріївського району Кіровоградської області.<br/>"За проступки наказував нас корисними справами. Наприклад, розбив хтось шибку м'ячем, бачок з водою перелив чи штовхнув товариша. Сухомлинський кожен такий гріх доручав учневі спокутувати тим, що посадити дерево, причому дерево мало бути фруктовим" - згадує про свого вчителя Віктор Васильович.</blockquote>
    </article>
  </body>
</html>