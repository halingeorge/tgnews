<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/stvorennja-muzeju-suchasnogo-mistetstva-u-hersoni-rojtburd-gotovij-stati-konsultantom"/>
    <meta property="og:site_name" content="ПІК"/>
    <meta property="article:published_time" content="2019-11-18T12:00:00+00:00"/>
    <meta property="og:title" content="Створення музею сучасного мистецтва у Херсоні: Ройтбурд готовий стати консультантом"/>
    <meta property="og:description" content="Директор Одеського художнього музею Олександр Ройтбурд готовий сприяти створенню на Херсонщині музею сучасного мистецтва та надавати поради місцевій владі щодо цього."/>
  </head>
  <body>
    <article>
      <h1>Створення музею сучасного мистецтва у Херсоні: Ройтбурд готовий стати консультантом</h1>
      <address>
        <time datetime="2019-11-18T12:00:00+00:00">18 Nov 2019, 12:00</time>
      </address>
      <p>Директор Одеського художнього музею Олександр Ройтбурд готовий сприяти створенню на Херсонщині музею сучасного мистецтва та надавати поради місцевій владі щодо цього.</p>
      <p>Про це Олександр Ройтбурд заявив під час паблік-ток на тему «Чому художник не ризикує мовчати в бурхливому світі?» у Херсоні, відповідаючи на запитання, чи пристане він на пропозицію голови Херсонської ОДА Юрія Гусєва стати його радником, повідомляє <a href="https://www.ukrinform.ua/">Укрінформ</a>, передає <a href="https://pik.ua/">ПІК</a>.</p>
      <blockquote>«По-перше, мене не звільнили. По-друге, я вже тут. І ми спілкувалися – і в Одесу приїздив Юрій Гусєв, тут ми спілкувалися. Звичайно, я радо буду сприяти тому, щоб у Херсоні з’явився музей сучасного мистецтва… Якщо моя порада буде потрібна, я завжди готовий підтримати. Тим більше, що у місті є прекрасні художники, мої старі друзі», - зазначив Ройтбурд.</blockquote>
      <p>Як раніше повідомляв Укрінформ, одразу після того, як за звільнення Ройтбурда з посади директора Одеського художнього музею у вересні проголосувала Одеська облрада, голова Херсонської ОДА Юрій Гусєв заявляв, що має намір запросити Ройтбурда радником з питань культури.</p>
      <p>У Херсоні триває ініційований Одеським художнім музеєм мистецький проєкт, що реалізується в трьох містах - Одесі, Херсоні і Бердянську. Осінній лекційний курс «Мистецтво в авангарді суспільних змін» від відомих в Україні експертів та ідеатон організував Одеський художній музей в партнерстві з Херсонським художнім музеєм за підтримки Агентства США з міжнародного розвитку (USAID). Доступ до лекцій - безкоштовний.</p>
      <related>
        <h4>Новини по темі</h4>
        <a href="https://pik.ua/news/url/ukrajinskij-film-chervonij-vrazhennja-gromadjan-vid-filmu"/>
        <a href="https://pik.ua/photos/url/u-hersoni-projshov-festival-vilnogo-mistetstva-free-art"/>
        <a href="https://pik.ua/news/url/karaoke-na-majdani-prijide-na-hersonschinu"/>
      </related>
    </article>
  </body>
</html>