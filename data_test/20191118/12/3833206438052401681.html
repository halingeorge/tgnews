<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Gaf-na-prokuraturata-Obvinyaem-za-tezhuk-incident-v-Plovdiv-bil-roden-prez-2961-g-914648"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T12:01:00+00:00"/>
    <meta property="og:title" content="Гаф на прокуратурата: Обвиняем за тежък инцидент в Пловдив бил роден през 2961 г."/>
    <meta property="og:description" content="Дело за причиняване на смърт по непредпазливост бе върнато от пловдивския Окръжен съд обратно на Окр..."/>
  </head>
  <body>
    <article>
      <h1>Гаф на прокуратурата: Обвиняем за тежък инцидент в Пловдив бил роден през 2961 г.</h1>
      <address>
        <time datetime="2019-11-18T12:01:00+00:00">18 Nov 2019, 12:01</time>
      </address>
      <p>Дело за причиняване на смърт по непредпазливост бе върнато от пловдивския Окръжен съд обратно на Окръжна прокуратура заради неяснота в обвинителния акт, предаде репортер на <b>Plovdiv24.bg</b>. Срещу подсъдимия Йордан Грозданов е повдигнато обвинение в това, че на 7 август 2018 година в Пловдив на ул. "Атон“ в района на кръстовището, образувано от ул. "Йордан Гавазов“ и ул. "Атон“, до магазин "Триумф“, при управление на сметовоз, е нарушил правилата за движение по пътищата и при маневра по непредпазливост е причинил смъртта на 72-годишен пешеходец от Пловдив.</p>
      <p>Оказа се обаче, че прокуратурата не е доизпипала нещата и в обвинителния акт има доста неясноти - не се уточнява къде точно е настъпил ударът, къде точно шофьорът на товарния автомобил започва маневрата, както и каква е причинната връзка между поведението на двамата участници в ПТП-то, което завършва с фатален край за пешеходеца.</p>
      <p>На всичко отгоре в обвинителния акт е допусната шокираща техническа грешка. Според написаното там обвиняемият Йордан Грозданов е роден през 2961 година.</p>
      <figure>
        <video src="https://i.id24.bg/vi/vids/44039.mp4"/>
      </figure>
    </article>
  </body>
</html>