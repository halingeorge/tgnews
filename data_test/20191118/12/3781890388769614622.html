<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742341"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T12:34:00+00:00"/>
    <meta property="og:title" content="&quot;โจ๋ไทย&quot; ติดท็อป10ศึกเอ็กซ์ตรีมนานาชาติ"/>
    <meta property="og:description" content="'โจ๋ไทย' ไม่มีเหรียญติดมือ แต่ยังโชว์ฟอร์มติดท็อป 10 ศึกเอ็กซ์ตรีมนานาชาติ ที่ไต้หวันและจีน"/>
  </head>
  <body>
    <article>
      <h1>"โจ๋ไทย" ติดท็อป10ศึกเอ็กซ์ตรีมนานาชาติ</h1>
      <address>
        <time datetime="2019-11-18T12:34:00+00:00">18 Nov 2019, 12:34</time>
      </address>
      <p>
        <b>"โจ๋ไทย" ไม่มีเหรียญติดมือ แต่ยังโชว์ฟอร์มติดท็อป 10 ศึกเอ็กซ์ตรีมนานาชาติ ที่ไต้หวันและจีน</b>
      </p>
      <p>นายวิสุทธิ์ ตั้งวาริธร อุปนายกสมาคมกีฬาเอ็กซ์ตรีมแห่งประเทศไทย เปิดเผยว่า จากการที่ สมาคมฯ ส่งนักกีฬาเอ็กซ์ตรีม เข้าร่วมการแข่งขันรายการระดับนานาชาติ โดยประเภทอินไลน์ สปีดสเก็ต รายการ "ไทเป อินเตอร์เนชั่นแนล โรลเลอร์ สเก็ตติ้ง โอเพ่น 2019" ระหว่างวันที่ 13-18 พ.ย. ที่ไต้หวัน นั้น ในประเภทวิ่งเดี่ยว ระยะ 500 ม. ซึ่งมีนักกีฬาเข้าร่วม 87 คน ปรากฎว่า ปวริศ โนชัย คว้าที่ 5 ขณะที่ สุทธิกานต์ พั่วคูขาม คว้าที่ 8 มาครอง<br/><br/>ส่วนประเภทอินไลน์ ฟรีสไตล์ ที่เข้าร่วมการแข่งขัน รายการ "เซี่ยงไฮ้ สลาลม โอเพ่น 2019" ระหว่างวันที่ 15-17 พ.ย. ที่นครเซี่ยงไฮ้ ประเทศจีน ในประเภทสไลด์ ชาย มีนักกีฬาเข้าร่วม 25 คน ปรากฎว่า สุรเชษฐ์ เพิ่มผล ได้ที่ 5 ขณะที่ รุจิภาส ลาภรุ่งเรืองกุล ได้ที่ 7 มาครอง ส่วนแชมป์ ได้แก่ ฟ่าน ยู่ ฉิน (ไต้หวัน) ที่ 2 หู เหวิน เฟิง (จีน) ที่ 3 อู๋ เจียง ปิง (จีน) และประเภทสปีดสลาลม ชาย มีนักกีฬาเข้าร่วม 29 คน ปานเทพ รุจิเรข ได้ที่ 7 และ ปณิฐิ พวงสายใจ ได้ที่ 9 มาครอง ส่วนแชมป์ ได้แก่ เช็ง ยู่ เซียง (ไต้หวัน) ที่ 2 เซ็ง ยี่ (จีน) ที่ 3 เฉิน ซวน เยี่ย (จีน)<br/><br/>นายวิสุทธิ์ ตั้งวาริธร กล่าวว่า แม้ว่าทั้ง 2 รายการ นักกีฬาเอ็กซ์ตรีมของไทย จะไม่สามารถคว้าเหรียญกลับมาได้ แต่ก็โชว์ผลงานได้อย่างยอดเยี่ยมติดท็อป 10 ของรายการหลายคน ที่สำคัญเป็นการเสริมสร้างประสบการณ์ระดับนานาชาติให้กับน้องๆ ทุกคนได้เป็นอย่างดีอีกด้วย<br/> </p>
    </article>
  </body>
</html>