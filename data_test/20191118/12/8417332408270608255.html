<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/18/Skole-ga-elever-beskjed-om-%C3%A5-heie-p%C3%A5-Sp-lederen-20420449.ece"/>
    <meta property="og:site_name" content="adressa.no"/>
    <meta property="article:published_time" content="2019-11-18T12:54:52+00:00"/>
    <meta property="og:title" content="Skole ga elever beskjed om å heie på Sp-lederen"/>
    <meta property="og:description" content="Elevene ved Brønnøysund videregående skole fikk en tekstmelding med beskjed om å heie og ikke bue på Sp-leder Trygve Slagsvold Vedum da han besøkte skolen."/>
  </head>
  <body>
    <article>
      <h1>Skole ga elever beskjed om å heie på Sp-lederen</h1>
      <address><time datetime="2019-11-18T12:54:52+00:00">18 Nov 2019, 12:54</time> by <a rel="author">NTB</a></address>
      <p>Elevene ved Brønnøysund videregående skole fikk en tekstmelding med beskjed om å heie og ikke bue på Sp-leder Trygve Slagsvold Vedum da han besøkte skolen.</p>
      <aside><a href="https://www.adressa.no/nyheter/utenriks/2019/11/18/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/18/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/18/javascript:void(0);">Del denne artikkelen på e-post</a></aside>
      <p>Vedum besøkte skolen fredag. I forkant fikk elevene en melding via systemet Transponder. De ble bedt om å møte opp ved hovedinngangen for å delta på en markering for å bevare yrkesfag som fylkesrådet ønsker å legge ned ved skolen. Senterpartiet sitter i fylkesrådet sammen med Arbeiderpartiet, SV og KrF.</p>
      <p>– VIKTIG: Han er en av våre støttespillere, så han skal vi heie på og klappe inn. Ingen buing. Dette er kjempeviktig. Lykke til! het det i meldingen, gjengitt av <a href="https://www.dagbladet.no/nyheter/skolen-ba-elevene-klappe-for-vedum/71831589">Dagbladet</a>. Saken ble først omtalt av <a href="https://www.banett.no/pluss/2019/11/17/BVS-elev-Vi-fikk-ordre-om-%C3%A5-gi-Vedum-heltemottakelse-20414101.ece">Brønnøysunds Avis</a>.</p>
      <p>Aleksander Sund, som er medlem av Rød Ungdom og elev ved skolen, kaller meldingen politisk sensur.</p>
      <p>– Jeg hadde planer om å lage en plakat som ikke var Sp-vennlig. Så fikk vi beskjed om at vi måtte vise ham støtte fordi han kan redde linjene. Da måtte planene endres, sier Sund til Dagbladet.</p>
      <p>Rektor Sylvi Halseth beklager beskjeden om å heie og ikke bue.</p>
      <p>– Det er opp til den enkelte elev å ha sin formening om hvem som er støttespillere eller ikke. Jeg som rektor er opptatt av at elevene skal ha egne politiske meninger, og at skolen skal være et miljø for å få utvikle politisk engasjement, sier Halseth til Brønnøysunds Avis.</p>
    </article>
  </body>
</html>