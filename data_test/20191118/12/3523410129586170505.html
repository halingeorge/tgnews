<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640499/%D9%87%DB%8C%DA%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AF%D8%B1%DA%A9%D8%A7%D9%84%D8%A7%D9%87%D8%A7%D9%86%D8%AF%D8%A7%D8%B1%DB%8C%D9%85%D8%A8%D8%A7%DA%AF%D8%B1%D8%A7%D9%86%E2%80%8C%D9%81%D8%B1%D9%88%D8%B4%D8%A7%D9%86-%D9%85%D9%85%D8%A7%D8%B4%D8%A7%D8%AA-%D9%86%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:18:00+00:00"/>
    <meta property="og:title" content="هیچ افزایش قیمت درکالاهانداریم/باگران‌فروشان مماشات نمی‌کنیم"/>
    <meta property="og:description" content="وزیر صنعت، معدن و تجارت گفت: برخوردها با متخلفان و گرانفروشان در بازار باید جدی و موثر باشد و متخلفان بدانند با تخلفات، مماشات نخواهیم کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640499/%D9%87%DB%8C%DA%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AF%D8%B1%DA%A9%D8%A7%D9%84%D8%A7%D9%87%D8%A7%D9%86%D8%AF%D8%A7%D8%B1%DB%8C%D9%85%D8%A8%D8%A7%DA%AF%D8%B1%D8%A7%D9%86%E2%80%8C%D9%81%D8%B1%D9%88%D8%B4%D8%A7%D9%86-%D9%85%D9%85%D8%A7%D8%B4%D8%A7%D8%AA-%D9%86%D9%85%DB%8C%E2%80%8C%DA%A9%D9%86%DB%8C%D9%85">هیچ افزایش قیمت درکالاهانداریم/باگران‌فروشان مماشات نمی‌کنیم</a>
      </h1>
      <h2>وزیر صنعت، معدن و تجارت گفت: برخوردها با متخلفان و گرانفروشان در بازار باید جدی و موثر باشد و متخلفان بدانند با تخلفات، مماشات نخواهیم کرد.</h2>
      <address><time datetime="2019-11-18T12:18:00+00:00">18 Nov 2019, 12:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رضا رحمانی در جلسه ویژه ستاد تنظیم بازار بعد از<b> تصمیم جدید دولت</b> درباره مدیریت جدید مصرف سوخت، اظهار داشت: با وجود اینکه ذخیره خوبی از <b>کالاها</b> داریم، اما در کنار تمهیدات اولیه از تولید تا مصرف، حضور خود اصناف در نظارت‌ها لازم است، زیرا امروز هرگونه گرانفروشی و سوء استفاده، ظلم در حق مردم است بنابراین برخوردها باید با متخلفان در محل و در سریعترین زمان ممکن صورت گیرد.</p>
      <p>وزیر صنعت، معدن و تجارت گفت: برخوردها با متخلفان و گرانفروشان در بازار باید جدی و موثر باشد و متخلفان بدانند با تخلفات، مماشات نخواهیم کرد.</p>
      <p>وی اضافه کرد: با همتی که در اصناف مشاهده کردم تخلفات کمتر و برخوردهای کمتری را خواهیم داشت، اما با آن بخش از اصناف که مراعات نمی‌کنند انتظار ما از اتحادیه‌ها و اصناف مربوط این است که به نحوی برخورد کنند که تخلف دیگر تکرار نشود.</p>
      <p>وزیر صنعت، معدن و تجارت گفت: وقتی ذخایر کالایی کامل است و تاثیر قیمت بنزین بر کالاها ناچیز است دلیلی بر افزایش قیمت آن نداریم بنابراین باید با بحث روانی در این باره مقابله کرد.</p>
      <p>رحمانی افزود: مسئولان مربوطه از جمله سازمان تعزیرات حکومتی قول داده اند که پرونده‌های تخلف را خارج از نوبت بررسی کنند و با بحثی که با سازمان تعزیرات داشتیم قرار شد اسامی متخلفان از طریق بنر و تابلو نوشته‌ها اطلاع رسانی شود و مردم ببینند که چه کسانی تخلف کردند.</p>
      <p>وزیر صنعت با بیان اینکه به هیچ عنوان اجازه افزایش قیمت‌ها را نخواهیم داد، گفت: ما ابتدا از خودمان شروع کردیم و مجوز افزایش قیمت دستگاه‌های دولتی را لغو کردیم ضمن اینکه در شرایط کنونی دستگاه‌های دولتی حتی نباید تقاضای افزایش قیمت کنند و اگر هم تقاضا کنند تنظیم بازار آن را نخواهد پذیرفت.</p>
      <p>رحمانی افزود: از گذشته بحثی را پیگیری می‌کردیم که روند قیمت‌ها را از تولید تا زنجیره‌های خرده فروشی کنترل کنیم که با طرح جدید دولت درباره مدیریت مصرف سوخت انگیزه‌ای پیدا کردیم تا طرح کنترلی خود را تسریع کنیم که به موجب آن کنترل‌ها سامانه‌ای و دقیق‌تر باشد.</p>
      <p>وزیر صنعت گفت: اگر قیمت بنزین اصلاح شد به این معنی نیست که کالاها افزایش قیمت یابد بنابراین به علت مسایل روانی و جوسازی‌ها نباید اجازه دهیم قیمت‌ها افزایش یابد.</p>
      <p>وی با بیان اینکه اصناف و اتحادیه‌ها در این باره باید مراقبت بیشتری کنند، افزود: امروز فرصتی است که به مردم بیشتر خدمت کنیم بنابراین باید همه ما از اتحادیه‌ها و اصناف از منافع و سود خود بگذریم تا هیچ گونه افزایش قیمتی رخ ندهد البته آنچه که کارشناسان گزارش دادند با مدیریت جدید مصرف سوخت هیچ گونه افزایش قیمتی ایجاد نخواهد شد ضمن اینکه گزارشی که تاکنون مسئولان اصناف داده اند مثبت است و نشان می‌دهد هیچ گونه افزایش قیمتی نداشتیم.</p>
      <p>رحمانی اضافه کرد: برخی فروشگاه ها، فروش فوق العاده با تخفیف داشتند که این رویه باید ادامه یابد.</p>
      <p>وی گفت: برای بخشی از اقشار که باید بنزین تامین می‌شد فرآیند در حال تکمیل شدن است و اگر به طور طبیعی عده‌ای از قلم افتاده اند باید تصحیح شود.</p>
    </article>
  </body>
</html>