<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/18/pelosi-sfida-trump-venga-testimoniare_CuBdrMPZ6FjLCPUWBY45DP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-18T12:49:00+00:00"/>
    <meta property="og:title" content="Pelosi sfida Trump: &quot;Venga a testimoniare&quot;"/>
    <meta property="og:description" content="La Speaker democratica: &quot;Se ha elementi che lo discolpano siamo ansiosi di vederli&quot;"/>
  </head>
  <body>
    <article>
      <h1>Pelosi sfida Trump: "Venga a testimoniare"</h1>
      <address>
        <time datetime="2019-11-18T12:49:00+00:00">18 Nov 2019, 12:49</time>
      </address>
      <p>"Se ha elementi che lo discolpano, allora noi siamo <b>ansiosi di vederli</b>". Così Nancy Pelosi ha esortato <a href="https://www.adnkronos.com/Search/Link/keyword/Donald%20Trump">Donald Trump</a> ad andare a testimoniare di fronte alla commissione di <a href="https://www.adnkronos.com/Search/Link/keyword/impeachment">impeachment</a> per il Kievgate in un'intervista alla Cbs. Il presidente "può presentarsi di fronte alla commissione e <b>dire tutta la verità che vuole</b>", ha aggiunto la Speaker democratica, sottolineando che la commissione è pronta ad accogliere la testimonianza del presidente dal vivo o con una deposizione scritta in risposta alle domande degli inquirenti.</p>
      <p>Anche il leader della minoranza dem al Senato, Chuck Schumer ha invitato Trump a testimoniare. "Se Donald Trump non è d'accordo con quello che sta sentendo, se non gli piace, non deve twittare - ha detto - dovrebbe presentarsi di fronte alla commissione e testimoniare sotto giuramento. E dovrebbe permettere a quelli che sono intorno a lui di fare lo stesso". "Che cosa sta nascondendo?", ha concluso il democratico.</p>
    </article>
  </body>
</html>