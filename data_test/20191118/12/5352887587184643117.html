<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/kultura/muzikos-garsais-skambanti-patirtis-ir-jaunyste-1750659/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T12:20:00+00:00"/>
    <meta property="og:title" content="Muzikos garsais skambanti patirtis ir jaunystė"/>
    <meta property="og:description" content="Reklama"/>
  </head>
  <body>
    <article>
      <h1>Muzikos garsais skambanti patirtis ir jaunystė</h1>
      <address><time datetime="2019-11-18T12:20:00+00:00">18 Nov 2019, 12:20</time> by <a rel="author">KKS informacija</a></address>
      <p>Reklama</p>
      <p>
        <b>Vienas profesionaliausių šalies kolektyvų – Lietuvos kamerinis orkestras – grįžta į Klaipėdą su intriguojančia programa, kurioje susitinka patirtis ir jaunystė. Su orkestru scenoje pasirodys sparčiai profesionalumo ir karjeros laiptais kylantys jaunosios atlikėjų kartos atstovai <i>– </i>dirigentas Martynas Stakionis ir arfininkė Liucilė U. Vilimaitė. Spalvingoje koncerto programoje skambės ne tik laiko patikrintos kompozicijos, bet ir pačios atlikėjos kūrinys arfai ir styginiams. Koncertas „Sparnai talentui ir jaunystei“ Klaipėdos koncertų salėje įvyks lapkričio 20 dieną, trečiadienį, 18.30 val.</b>
      </p>
      <p>Beveik 60 metų gyvuojantis Lietuvos kamerinis orkestras yra vienas iškiliausių ir labiausiai pasaulyje įvertintų Lietuvos kolektyvų. Orkestras buvo įkurtas profesoriaus Sauliaus Sondeckio, o nuo 2008 m. jo meno vadovu tapo žymus smuikininkas virtuozas Sergejus Krylovas. Orkestro gastrolių maršrutuose užfiksuotos beveik visos Europos šalys, Šiaurės ir Pietų Amerika, Pietų Afrikos Respublika, Japonija, Kinija, Australija, Islandija; pasirodyta tokiose scenose, kaip Berlyno filharmonijos ir Vienos „Musikverein“, Londono „Royal Festival Hall“ ir Romos „Santa Cecilia“, Amsterdamo „Concertgebouw“ ir Paryžiaus „Salle Pleyel“, Leipcigo „Gewandhaus“ ir daugelyje kitų.</p>
      <p>Martynas Stakionis – dirigentas, kurio pavardę tikrai išgirsite vis dažniau. 23 metų muzikas jau koncertavo su Lietuvos nacionaliniu simfoniniu (jam 2016 m. gruodį jis dirigavo ir Klaipėdos koncertų salėje), Lietuvos kameriniu orkestrais, <i>Kremerata Baltica </i>kolektyvu, pasirodė svarbiose tarptautinėse scenose. Prieš metus jis tapo Niujorke įsikūrusios meno agentūros „Columbia Artists“ artistu. Savo profesiniame kelyje M. Stakionis bendradarbiavo ir su pasaulyje žinoma dirigente Mirga Gražinyte-Tyla. Interviu dirigentas pripažino, kad „muzikinės patirties stoka gali būti iššūkis dirbant su vyresniais profesionalais. Tačiau mano jaunystė padeda nestokoti polėkio ir muzikinių idėjų, noro eiti į priekį, daryti daug ir kokybiškai. Visiškai negailiu savo laiko muzikai, darbui bei tobulėjimui. Atrodo, kad dabar – visos durys atviros, todėl daugeliui esu dėkingas už pasitikėjimą“.</p>
      <p>Muzikos pasaulyje sienos neegzistuoja – šiuo metu abu Klaipėdoje pasirodysiantys jauni muzikai tobulinasi pasaulyje pripažintose aukštosiose mokyklose: Martynas studijuoja Hamburgo muzikos ir teatro akademijoje, o Liucilė <i>–</i> Karališkojoje Hagos konservatorijoje. Prieš tai Martynas Vilniuje baigė M. K. Čiurlionio menų mokyklą, kur chorinio dirigavimo mokėsi pas Romualdą Gražinį, simfoninio – pas Martyną Staškų. Abu atlikėjai noriai grįžta koncertuoti ir į Lietuvą, kur yra labai laukiami. Ypatingą ryšį su uostamiesčiu jaučia arfininkė: „Mano mama yra iš Klaipėdos, čia aš leidau savo kiekvieną vasarą nuo pat kūdikystės ir turiu begalę gerų prisiminimų apie šį gražų miestą“.</p>
      <p>Reklama</p>
      <p>L. U. Vilimaitės draugystė su arfa prasidėjo 7-erių metų Vilniaus B. Dvariono dešimtmetėje muzikos mokykloje. Jaunoji atlikėja iki šiol yra koncertavusi įvairiose koncertų salėse Lietuvoje bei Olandijoje, grojo su Klaipėdos, Šv. Kristoforo, Vilniaus universiteto kameriniais orkestrais. Pernai ji dalyvavo koncertiniame ture po Nyderlandų karalystę su žymiuoju 18-ojo amžiaus orkestru (<i>Orkest van de 18e eeuw</i>).  </p>
      <p>Liucilė aktyviai užsiima ir muzikos kūryba, jos kūriniai yra pelnę keletą apdovanojimų nacionaliniuose konkursuose. Jos kompozicija „Žalčiai“ arfai solo ir styginiams skambės šiame koncerte. Pasak autorės, „Žalčiai“ gimė prieš 4 metus iš lietuvių liaudies mitologijos ir legendų. Tai nėra mano mėgstamiausias gyvūnas, tačiau, kai buvau maža, man įstrigo pasakojimai apie tai, kaip senovėje jie buvo garbinami ir gerbiami. Todėl savo kūrinyje  norėjau perteikti visą tų laikų keistumą, mistiškumą, sykiu pasinaudodama ir liaudiškais šokių ritmais. „Žalčiai“ iš naujo atgimė pernai, kai parašiau naują jų aranžuotę ir man teko garbė ją atlikti kartu su Lietuvos kameriniu orkestru. Dabar nekantrauju vėl lipti į sceną su šiuo puikiu kolektyvu, kuriam diriguos M. Stakionis, ir drauge keliauti po „Žalčių“ pasaulį“.</p>
      <p>Koncerte „Sparnai talentui ir jaunystei“ dar bus atlikti didžiųjų Vienos klasikų Josepho Haydno ir Wolfgango Amadeuso Mozarto orkestriniai kūriniai bei ispano Joaquíno Turina‘os kūrinys arfai ir styginiams. Koncerto pradžioje išgirsimė lietuvio Jievaro Jasinskio „Dedikaciją Česlovui Milošui“. Jos autorius yra profesionalus trombonininkas, Kauno bigbendo dirigentas, kuriantis originalią muziką ir aranžuotes populiariausiems šalies atlikėjams. Jievaras parašė orkestrines aranžuotes naujai atgimusiam Andriaus Mamontovo albumui „Šiaurės naktis. Pusę penkių“. Šio albumo įrašuose ir koncertuose dalyvavo Lietuvos kamerinis orkestras, o J. Jasinskis jo sudėtyje grojo trombonu.</p>
      <p>Kviečiame paklausyti, kaip muzikos garsais skamba patirtis ir jaunystė!</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kultura/renginiai/naujoje-komedijoje-apie-kaimynu-santykius-susitinka-dvi-aktoriu-kartos-1747442/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/daumanto-kirilausko-brandos-metas-1749408/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kultura/6-oji-orkestro-delione-muzikos-isprovokuoti-ir-nubloksti-1746047/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/programoje-viva-vivaldi-klavesino-partija-gros-klavesinininkas-is-estijos-reinut-tepp-1741803/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/15-asis-klaipedos-koncertu-sales-sezonas-festivaliai-premjeros-pasaulinio-lygio-atlikejai-1735079/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/muzika/15-oji-permainu-muzika--pradeda-kelione-15-ojo-klaipedos-koncertu-sales-gimtadienio-link-1733228/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/vasaros-koncertu-ciklas-vilioja-pasinerti-i-muzika-1720614/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/viskas-gerai-iki-pasimatymo-1715481/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>