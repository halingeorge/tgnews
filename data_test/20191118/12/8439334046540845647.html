<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/olokliromeni-upostirixi-tou-agrotikou-kosmou-tis-kritis-gia-tin-kalliergeia-aromatikon-kai-farmakeutikon-futon.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T12:40:00+00:00"/>
    <meta property="og:title" content="Ολοκληρωμένη υποστήριξη του αγροτικού κόσμου της Κρήτης για την καλλιέργεια αρωματικών και φαρμακευτικών φυτών"/>
    <meta property="og:description" content="Με την συνεργασία της Περιφέρειας Κρήτης και του Πανεπιστημίου Κρήτης τίθεται σε εφαρμογή μια καινοτόμα εφαρμογή που προστίθεται στην επιστημονική «εργαλειοθήκη» των καλλιεργητών …"/>
  </head>
  <body>
    <article>
      <h1>Ολοκληρωμένη υποστήριξη του αγροτικού κόσμου της Κρήτης για την καλλιέργεια αρωματικών και φαρμακευτικών φυτών</h1>
      <address>
        <time datetime="2019-11-18T12:40:00+00:00">18 Nov 2019, 12:40</time>
      </address>
      <p>
        <b>Με την συνεργασία της Περιφέρειας Κρήτης και του Πανεπιστημίου Κρήτης τίθεται σε εφαρμογή μια καινοτόμα εφαρμογή που προστίθεται στην επιστημονική «εργαλειοθήκη» των καλλιεργητών αρωματικών και φαρμακευτικών στο νησί μας.</b>
      </p>
      <p>«Πρόκειται για το αποτέλεσμα της συνεργασίας ανάμεσα στην Περιφέρεια και το Πανεπιστήμιο Κρήτης, στη βάση της κεντρικής πολιτικής μας επιλογής, να φέρουμε την έρευνα και την καινοτομία κοντά στην παραγωγή και στην υπηρεσία του αγρότη» επεσήμανε στο πλαίσιο συνέντευξης τύπου στη Περιφέρεια, ο Αντιπεριφερειάρχης Κρήτης στον πρωτογενή τομέα Μανόλης Χνάρης με την συμμετοχή του καθηγητή του Πανεπιστημίου Κρήτης Στέργιου Πυρίντσου και του καθηγητή ιατρικής του Πανεπιστημίου Κρήτης Ηλία Καστανά.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/18-11/aromatika%20fyta%20(3).jpg"/>
      </figure>
      <p>Όπως ανακοινώθηκε, ο κάθε ενδιαφερόμενος θα μπορεί στην ιστοσελίδα της Περιφέρειας, σε ένα περιβάλλον απλό και φιλικό προς το χρήστη, να χρησιμοποιεί τον διαδραστικό χάρτη, στην ιστοσελίδα, https://regionofcrete.shinyapps.io/agriSuitApp/,  να βρίσκει σε κάθε σημείο της Κρήτης ποιο αρωματικό ή φαρμακευτικό φυτό μπορεί να ευδοκιμήσει.</p>
      <p>«Η αξιοποίηση αυτής της νέας δυνατότητας θα διευρύνει το καλάθι των κρητικών προϊόντων σε όρους ποιότητας, και θα ενισχύσει τον δυναμισμό και την εξωστρέφεια της κρητικής παραγωγής. Θεωρώ μονόδρομο στη σημερινή εποχή, τη διασύνδεση των νέων τεχνολογιών και των "έξυπνων" συστημάτων με τους παραδοσιακούς τομείς, όπως είναι η αγροτική παραγωγή, για τη δημιουργία ενός αναπτυξιακού μοντέλου προσαρμοσμένου στα ανταγωνιστικά πλεονεκτήματα του τόπου μας. Η Περιφέρειά μας, κι εγώ προσωπικά ως αρμόδιος Αντιπεριφερειάρχης Πρωτογενή τομέα, ενθαρρύνουμε έμπρακτα συνεργασίες σαν και αυτή, και είμαι σίγουρος ότι θα προκύψουν πολλές ακόμη δημιουργικές ιδέες και καινοτομίες, που θα διατηρήσουν την κρητική παραγωγή στην πρωτοπορία των ποιοτικών προϊόντων διεθνώς» δήλωσε χαρακτηριστική ο Αντιπεριφερειάρχης Κρήτης Μανόλης Χνάρης.</p>
      <p>Από την πλευρά του ο καθηγητής του Πανεπιστημίου Κρήτης</p>
      <p>Επιστημονικά Υπεύθυνος Βοτανικού Κήπου Πανεπιστημίου Κρήτης Στέργιος Πυρίντσος, ανέφερε ότι, «ο κάθε αγρότης μπορεί να πάρει τις γεωγραφικές συντεταγμένες του χωραφιού του ή του αγροκτήματός του με το GPS που έχει στο κινητό του, να εισάγει το στίγμα στην ηλεκτρονική πλατφόρμα, να διαλέξει το φαρμακευτικό φυτό που τον ενδιαφέρει, και να δει την καταλληλότητα της θέσης που είναι το χωράφι του για την καλλιέργεια του συγκεκριμένου είδους. Η καταλληλότητα δίδεται διαβαθμισμένη από το 0 έως το 1 και όσο πιο κοντά στο 1 είναι η τιμή που θα του δώσει το σύστημα τόσο πιο κατάλληλη είναι η θέση του χωραφιού του για το συγκεκριμένο είδος φυτού. Παράλληλα το σύστημα του δίνει και την καταλληλότητα για τα υπόλοιπα φαρμακευτικά φυτά που εξετάστηκαν, ούτως ώστε να κρίνει αν η επιλογή που έκανε για το συγκεκριμένο είδος είναι η καλύτερη για την περιοχή που βρίσκεται το χωράφι του. Με την συγκεκριμένη πλατφόρμα που ανέπτυξε ο Βοτανικός Κήπος του Πανεπιστημίου Κρήτης με την υποστήριξη της Περιφέρειας Κρήτης δίδεται ένα σημαντικό εργαλείο στον αγρότη που θέλει να προχωρήσει στην καλλιέργεια φαρμακευτικών φυτών».</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/18-11/aromatika%20fyta%20(2).jpg"/>
      </figure>
      <p>Ο Καθηγητής Ιατρικής Πανεπιστημίου Κρήτης Ηλίας Καστανάς υπογράμμισε, ότι «τα φαρμακευτικά φυτά αποτελούν ένα σημαντικό βιολογικό πόρο για την Κρήτη.  Έως τώρα η αξιοποίησή και η εμπορία τους βασιζόταν σε συλλογές από τη φύση. Τώρα πλέον με τις προσπάθειες του Βοτανικού Κήπου του Πανεπιστημίου Κρήτης σε συνεργασία με την Περιφέρεια Κρήτης ανοίγει ο δρόμος για την καλλιέργειά τους. Απομένει να γίνουν και τα επόμενα βήματα τα οποία σταδιακά θα μετατρέψουν το νησί σε ένα hotspot παραγωγής φαρμακευτικών προϊόντων φυτικής προέλευσης. Αυτό είναι πάρα πολύ σημαντικό στρατηγικά για τον αγροτικό κόσμο, διότι όταν δεν έχεις τεράστιες εκτάσεις για καλλιέργεια όπως έχει για παράδειγμα ο Θεσσαλικός κάμπος είναι αναγκαίο να υποκαταστήσεις πρώτον την ποσότητα με την ποιότητα και δεύτερον την εξαγωγή τους ως πρώτη ύλη σε τρίτους με την παραγωγή μέσω της καινοτομίας προϊόντων  υψηλής υπεραξίας. Τα φαρμακευτικά προϊόντα εσωκλείουν υψηλές υπεραξίες που μπορούν να επιστραφούν και να στηρίξουν οικονομικά τον αγρότη, και η Κρήτη αυτή τη στιγμή έχει το ανθρώπινο δυναμικό για την ανάπτυξη νέων καινοτόμων φαρμακευτικών προϊόντων που θα ενσωματωθούν στην ιατρική πρακτική».</p>
    </article>
  </body>
</html>