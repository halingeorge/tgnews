<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bd%ce%b9%cf%8e%cf%83%cf%84%ce%b5-%cf%83%ce%b1%ce%bd-%cf%83%cf%84%ce%bf-%cf%83%cf%80%ce%af%cf%84%ce%b9-%cf%83%ce%b1%cf%82-%ce%b8%cf%81%ce%b1%cf%83%cf%8d%cf%84%ce%b1%cf%84%ce%b7-%ce%b4.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T12:09:01+00:00"/>
    <meta property="og:title" content="«Νιώστε σαν στο σπίτι σας»: Θρασύτατη διαφήμιση από κατεχόμενα (εικόνες)"/>
    <meta property="og:description" content="Φαντάζει κωμικοτραγικό, ωστόσο μόνο οργή μπορεί να προκαλέσει διαφήμιση που φθάνει από ξενοδοχείο στην κατεχόμενη Κερύνεια και στοχεύει την προσέλκυση Ελληνοκύπριων «τουριστών»."/>
  </head>
  <body>
    <article>
      <h1>«Νιώστε σαν στο σπίτι σας»: Θρασύτατη διαφήμιση από κατεχόμενα (εικόνες)</h1>
      <address>
        <time datetime="2019-11-18T12:09:01+00:00">18 Nov 2019, 12:09</time>
      </address>
      <p>
        <b>Φαντάζει κωμικοτραγικό, ωστόσο μόνο οργή μπορεί να προκαλέσει διαφήμιση που φθάνει από ξενοδοχείο στην κατεχόμενη Κερύνεια και στοχεύει την προσέλκυση Ελληνοκύπριων «τουριστών».</b>
      </p>
      <p>Τουρίστες στην πατρίδα τους; Κι όμως, οι αρμόδιοι του «Olivia Palm Hotel», που προφανώς χτίστηκε παράνομα στην κατεχόμενη Κερύνεια, διοργανώνει εκδρομές, τις οποίες διαφημίζει μάλιστα και στα ελληνικά.</p>
      <p>Η εκδρομή, που γίνεται κάθε Παρασκευή – Κυριακή, αφορά την Καρπασία και τη Μόρφου και παραμονή, φυσικά, στο ξενοδοχείο. Σαν να μη φτάνει αυτό, ότι δηλαδή διαφημίζεται εκδρομή στα δικά μας μέρη, λεωφορείο μεταφέρει τους Ελληνοκύπριους από το οδόφραγμα του Αγίου Δομετίου την Παρασκευή και τους επιστρέφει την Κυριακή.</p>
      <p>Το θράσος των ιδιοκτητών του ξενοδοχείου «Olivia Palm», που… ταξιδεύει τους Ελληνοκύπριους πρόσφυγες στον Απόστολο Ανδρέα και στο μοναστήρι του Αγίου Μάμα στη Μόρφου, φαίνεται και από την εισαγωγική φράση της διαφήμισης: «Νιώστε σαν στο σπίτι σας».</p>
      <p>Γίνεται, εύκολα, αντιληπτό ότι πρόκειται για πρόκληση. Ένα ξενοδοχείο, που μεγαλουργεί εις βάρος κλεμμένων περιουσιών, προσκαλεί τα θύματα της τουρκικής εισβολής, να νιώσουν «σαν» στο σπίτι τους. Πού; Στην κατεχόμενη Κερύνεια…</p>
      <figure>
        <img src="https://www.pentapostagma.gr/wp-content/uploads/2019/11/cache_728x3000_Analog_medium_821659_114739_18112019.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/cache_728x3000_Analog_medium_821658_102966_18112019.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/cache_728x3000_Analog_medium_821660_52817_18112019.jpg"/>
      </figure>
      <p>Πηγή: philenews.com (Αλέκος Μιχαηλίδης)</p>
    </article>
  </body>
</html>