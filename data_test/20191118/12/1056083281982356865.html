<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717753/%D8%A8%D8%A7-%DA%A9%D9%85%D8%A8%D9%88%D8%AF-%D9%85%D8%B1%D8%A7%D9%82%D8%A8-%D8%B3%D9%84%D8%A7%D9%85%D8%AA-%D8%AF%D8%B1-%D9%85%D8%AF%D8%A7%D8%B1%D8%B3-%D8%B1%D9%88%D8%A8%D9%87-%D8%B1%D9%88-%D9%87%D8%B3%D8%AA%DB%8C%D9%85-%D9%85%DB%8C%D8%A7%D9%86%DA%AF%DB%8C%D9%86-%D9%81%D8%B6%D8%A7%DB%8C-%D9%88%D8%B1%D8%B2%D8%B4%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:35:36+00:00"/>
    <meta property="og:title" content="با کمبود مراقب سلامت در مدارس روبه‌رو هستیم/ میانگین فضای ورزشی در مشهد، ۸ صدم درصد است"/>
    <meta property="og:description" content="ایسنا/خراسان رضوی معاون تربیت‌بدنی آموزش‌وپروش‌ خراسان رضوی گفت: کمبود مربیان تربیت‌بدنی بیشتر است و مجبوریم با سفیران سلامت این نقیصه را جبران کنیم."/>
  </head>
  <body>
    <article>
      <h6 class="kicker">معاون تربیت‌بدنی آموزش‌وپروش‌ خراسان رضوی:</h6>
      <h1>با کمبود مراقب سلامت در مدارس روبه‌رو هستیم/ میانگین فضای ورزشی در مشهد، ۸ صدم درصد است</h1>
      <address><time datetime="2019-11-18T12:35:36+00:00">18 Nov 2019, 12:35</time> by <a rel="author">سارا حاتمی</a></address>
      <p>ایسنا/خراسان رضوی معاون تربیت‌بدنی آموزش‌وپروش‌ خراسان رضوی گفت: کمبود مربیان تربیت‌بدنی بیشتر است و مجبوریم با سفیران سلامت این نقیصه را جبران کنیم.</p>
      <p>صفدر سلطانی، امروز در نشست خبری معاون تربیت‌بدنی آموزش‌وپروش‌ خراسان رضوی که در اداره‌کل آموزش‌وپروش خراسان رضوی برگزار شد، مطرح کرد: با توجه به آمار مدارس در سنوات گذشته، آموزش‌های بسیار زیادی را درخصوص وجود شپش در مدارس شروع کرده‌ایم. کمبود مراقب سلامت در مدارس از کمبود مربیان تربیت‌بدنی بیشتر است و مجبوریم با سفیران سلامت این نقیصه را جبران کنیم.</p>
      <p>وی افزود: تاکنون دانشگاه علوم‌پزشکی همراهی‌های خوبی داشته، اما پشتیبانی مالی دانشگاه علوم‌پزشکی نسبت‌به سال گذشته مقداری کم شده که این امر با توجه به کمبود منابع محدود اتفاق افتاده است. اما هنوز هم اعتقاد داریم با آموزش می‌توانیم فعالیت‌هایمان را بهتر پیش ببریم.</p>
      <p>سلطانی با اشاره به اینکه «همیشه عنوان می‌کردیم که سرانه پایین فضای ورزشی را در کشور داشته‌ایم»، گفت: در سال گذشته، رتبه ۲۲ را در کشور داشتیم. با توجه به اضافه‌شدن فضاهای ورزشی، ۳۰ هزار متر مربع به فضای ورزشی اضافه شد و با جمعیت دانش‌آموزی که ۱ میلیون و ۳۰۰ هزار نفر است، تنها بیش از ۲ صدم اضافه شد.</p>
      <p>وی با بیان اینکه «میانگین سرانه فضای ورزشی کشور ۱۷ صدم درصد است و سرانه ما در استان ۱۳ صدم درصد هست»، تصریح کرد: بالاترین سرانه فضای آموزشی در خراسان رضوی با حدود 70 صدم درصد مربوط به کدکن و گناباد است. تبادکان پایین‌ترین سرانه را با حدود ۵ صدم درصد دارد. شهر مشهد، تبادکان و مراکز شهرهای بزرگ، دارای سرانه پایینی هستند. میانگین فضای آموزشی در مشهد، حدود ۸ صدم درصد است. این سرانه بدون محاسبه سالن‌های افتتاح شده در این سال است.</p>
      <p>معاون تربیت‌بدنی آموزش‌وپروش‌ خراسان رضوی، ادامه داد: اگر فرض کنیم ۲ صدم به این آمار اضافه شده باشد، به این سرانه نزدیک شده‌ایم. با توجه به آمار سال گذشته، در حال حاضر رتبه ۲۲ را داریم و احتمال دارد امسال رتبه ۲۰ یا پایین‌تر را کسب کنیم. افزایش سرانه ۲ صدم درصد در سال گذشته، توفیق بسیار خوبی بوده‌است.</p>
      <p>سلطانی با بیان اینکه «20 استخر و ۲۹ سالن نیمه‌تمام در سطح آموزش‌وپروش داریم که با سازمان نوسازی در حال پیشبرد آن‌ها هستیم»، مطرح کرد: درصدد راه ‌اندازی ۶ چمن مصنوعی با اولویت مدارس هستیم. سال گذشته ۱۲ زمین چمن با وسعت هزار و ۲۴ متر افتتاح شد که در ناحیه ۴، ویژه دختران را داشتیم. در دو سال جاری، ۵۰ چمن مصنوعی دیگر به فضای مدارس اضافه خواهد شد و این طرح ویژه ‌مدارسی است که نوسازند و فضای ورزشی مطلوبی را دارند.</p>
      <p>وی خاطرنشان کرد: نیروی انسانی، تجهیزات و فضا و محتوا، سه اصل اساسی ماست. 45 کانون اصلاح ساختار قامتی در سطح استان فعال است و در سال گذشته ۴۴ هزار نفر در این حوزه فعالیت کرده‌اند. با توجه به آموزش‌های لازم، ارزیابی توسط مربیان تربیت‌بدنی انجام می‌شود و بعد از آن ارزیابی تخصصی‌تری خواهیم داشت. برای برنامه کلی ساختار قامتی باید یک طرح پژوهشی شکل بگیرد تا ارزیابی کنیم که آیا بهبود داشته‌ایم یا وضعیت بدتر شده‌است.</p>
      <p>معاون تربیت‌بدنی آموزش‌وپروش‌ خراسان رضوی، اظهار کرد: با تمام مساعدت‌هایی که در خصوص تجهیزات ورزشی انجام شد، ۳۰ درصد مدارس را پوشش دادیم و تشخیص اینکه کدام‌ مدرسه محروم‌تر بوده، با اداره بوده‌است. این امر رویکرد و اولویت‌بندی مدیران مدرسه را می‌رساند که کدام مدارس در اولویت برای تجهیز لوازم ورزشی قرار گیرند. همراهی ارکان مدرسه به خاطر تغییر رویکرد مهم است.</p>
      <p>سلطانی در خصوص زمان کلاس‌های تربیت‌بدنی، بیان کرد: اگر به زمان ورزشی‌ای که دانش‌آموزان دارند دقت کنیم، با احتساب اینکه آلودگی و برودت هوا نباشد 90 دقیقه زمان را برای کلاس تربیت‌بدنی درنظر گرفته‌ایم، در این شرایط حدود ۲۵ جلسه خواهیم داشت. دانش‌آموزان در این ۲۵ جلسه ۹۰ دقیقه مفید نخواهند داشت و می‌خواهیم با ۲۵ جلسه ۹۰ دقیقه‌ای در حوزه سلامت دانش‌آموزان مفید باشیم. این مدت زمان در صورتی است که تعطیلی‌ها را در این بین نداشته باشیم یا به واسطه مراجعت به سالن‌ها زمانی را از دست ندهیم. </p>
      <p>وی افزود: باید از فضاها و زمان‌های بلااستفاده دانش‌آموزان استفاده مفید کنیم. در سال گذشته خط‌کشی و نقاشی دیوارها را داشتیم که فعالیت‌های خودجوش دانش‌آموزان بود و این حرکت به فعالیت‌بدنی بیشتر دانش‌آموزان کمک می‌کند.  باید فضاهای موجودی که استفاده ورزشی از آن نمی‌شود را با امکانات ویژه تجهیز کنیم تا خطرات مراجعه به سالن‌ها در بیرون از مدرسه را نداشته باشیم و هم در ساعت‌هایی که درس تربیت بدنی را ندارند از امکانات استفاده کنند.</p>
      <p>معاون تربیت‌بدنی آموزش‌وپروش‌ خراسان رضوی با اشاره به اینکه «با توجه به محدودیت‌هایی که در حوزه تجهیزات و فضای ورزشی داشته‌ایم‌،کاروان تجهیزات ورزشی در شهریور آماده شد و به مدارس فرستادیم»، گفت:  مدرسه پویا، یعنی استفاده از همه فضاهای موجود در مدرسه و چند بُعدی دیدن آموزش. مدرسه پویا یکی از اولیت‌های اصلی سال جاری است. تا کنون بیش از ۲۰۰ پروژه حیاط پویا با شهرداری مشهد کار شده است.</p>
      <p>وی افزود: با اجرایی شدن سند تحول بنیادین، قرار است، دانش‌آموزانِ تمام‌ساعتی را داشته باشیم و تعلیم و تربیت تمام ساعتی باشد. این حوزه باید با دید ویژه‌تری پیش برده شود و سیاست‌های تعریف شده‌ای را در این حوزه داریم. فعالیت‌هایی که در حوزه تربیت‌بدنی انجام می‌دهیم، برنامه‌محور، مدرسه‌محور، اخلاق‌محور و مشارکت‌محور است و به فعالیت‌های کیفی می‌پردازیم و این فعالیت‌ها تخصصی است. اگر هرگونه فعالیتی را برای تعداد کمی از دانش‌آموزان تعریف کنیم، غالب دانش‌آموزان را از امکانات محروم کرده‌ایم.</p>
      <p>سلطانی با بیان اینکه «فعالیت‌هایی که در سال گذشته و سال جاری تعریف شده، رویکرد مدرسه‌محوری در آن بسیار مشهود است»، گفت: این امر باعث می‌شود تا همه دانش‌آموزان، اولیاء، معلمان، مدیران، معاونان و کادر مدرسه را در فرایند ترتیب‌بندی داشته‌باشیم.</p>
      <p>وی خاطر نشان کرد: افتتاحیه المپیاد درون‌مدرسه‌ای را فردا در ناحیه یک خواهیم داشت و این مسابقات شروع شده است. اصل فعالیت‌های ما در حوزه تربیت‌بدنی به کلاس درس تربیت‌بدنی بر می‌گردد که در تمام پایه‌ها دو ساعت را داریم‌. قبلا در پیش‌دانشگاهی دو ساعت تربیت بدنی را نداشتیم و پایه سوم یک ساعته بود که درحال حاضر همه دو ساعته هستند.</p>
      <p>معاون تربیت‌بدنی آموزش‌وپروش‌ خراسان رضوی با بیان اینکه «در راستای ارتقاء علمی و عملی، دوره‌های مدرسی، ضمن‌خدمت، داوری و مربیگری را برای مدرسانمان در سال گذشته داشته‌ایم»، گفت: مهمترین بخش آن، دوره امدادگری بوده که معلمان با توجه به ضرورتی که دارند، در این دوره شرکت کردند.</p>
      <p>وی مطرح کرد: در خصوص المپیادهای درون‌مدرسه‌ای، ۲ نوع فعالیت تعریف شده و در حاشیه کلاس درس فعالیت‌هایی را در درون مدرسه ایجاد کرده‌ایم و فعالیت‌هایی را در خارج از مدرسه پیگیری می‌کنیم که شامل کانون‌های ورزشی، مدارس تخصصی ‌و... است، در این زمینه بیش از ۵۰ درصد دانش‌آموزان شرکت می‌کنند.</p>
      <p>سلطانی خاطر نشان کرد: در مسابقات منطقه حدود ۳۰ هزار نفر شرکت کردند و 8509 نفر در مسابقات استانی شرکت داشتند و پس از برگزاری مسابقات، منتخبین به مسابقات کشوری راه پیدا می‌کنند و این مسیر استعدادیابی ماست. رقابت‌های جهانی هم اگر برگزار شود شرکت می‌کنیم.</p>
      <p>دختران خراسان رضوی اولین‌بار به رقابت‌های جهانی کرواسی اعزام شدند و اولین مدال را در این رشته داشتیم. ۲۱۲ نفر را در تابستان سال جاری اعزام کردیم که ۱۵۰ نفر دارای مدال و رتبه برتر بودند. از این ۱۵۰ مدال، ۴۳ طلا و ۶۵ برنز بوده‌ است.</p>
      <p>وی با اشاره به اینکه «تیم فوتسال دانش‌آموزی خراسان رضوی، مقام اول را در بخش مردان کسب کرد»، عنوان کرد: امیدواریم بازهم نماینده کشور - تیم خراسان‌رضوی- را به مسابقات دانش‌آموزی فرانسه اعزام کنیم و مقامات خوبی را کسب کنند.</p>
      <p>معاون تربیت‌بدنی آموزش‌وپروش‌ خراسان رضوی، تصریح کرد: در حوزه سلامت، سفیران سلامت را آموزش می‌دهیم که مهارت‌های بهداشتی را آموزش می‌بینند و عمل می‌کنند و به سایر دانش‌آموزان و اعضاء خانواده و شهروندان منتقل می‌کنند. تا کنون 187 هزار سفیر سلامت را که به طور میانگین هر کلاس یک نفر است را  آموزش داده‌ایم.</p>
      <p>وی مطرح کرد: اجرای آموزش‌های حفظ محیط‌زیست را با اداره کل محیطزیست و شهرداری داشته‌ایم و  تفاهم‌نامه‌هایی با خیرین در این حوزه بوده تا برای دانش‌آموزان معاینات و غربالگری‌های لازم انجام شود.</p>
      <p>سلطانی گفت: برای توانمندسازی معلمان، علاوه بر کلاس‌های آموزشی، رقابت‌های علمی تخصصی معلمان تربیت‌بدنی را در بخش‌های علمی و عملی داریم و در ارائه روش‌های برتر تدریس هم رقابت‌هایی را داشته‌ایم که ۵۷۱ معلم شرکت کردند. ۲۲۶ نفر در مرحله استانی و ۱۹ نفر همکار تربیت‌بدنی آقا و خانم به صورت تیمی برای رقابت‌های کشوری آماده‌شده‌اند. معلمان در روش‌های برتر تدریس، در گروه ابتدایی و متوسطه به مسابقات اعزام شدند و در کلیه رقابت‌های سطح کشور، تمام شرکت‌کنندگان از استان ما مقام اول را کسب‌کردند.</p>
      <p>معاون تربیت‌بدنی آموزش‌وپروش‌ خراسان رضوی در رابطه با ایمنی، تصریح کرد: حوادث تبعات اقتصادی، اجتماعی و روانی بالایی را خواهد داشت. این امر،  ۷۰ درصد به نیروی انسانی  و ۳۰ درصد به عدم ملاحظات تجهیزات بر می‌گردد، بر همین اساس غالب برنامه‌ها را آموزشی گذاشته‌ایم.</p>
      <p>انتهای پیام</p>
    </article>
  </body>
</html>