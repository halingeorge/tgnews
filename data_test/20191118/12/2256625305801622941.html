<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158758_1019.html"/>
    <meta property="og:site_name" content="Novsport"/>
    <meta property="article:published_time" content="2019-11-18T12:45:00+00:00"/>
    <meta property="og:title" content="Красен Кралев се срещна с делегация от японския град Окаяма (СНИМКИ)"/>
    <meta property="og:description" content="Кметът Масао Омори гарантира, че българските спортисти ще получат отлични условия за подготовка през олимпийската година"/>
  </head>
  <body>
    <article>
      <h1>Красен Кралев се срещна с делегация от японския град Окаяма (СНИМКИ)</h1>
      <address>
        <time datetime="2019-11-18T12:45:00+00:00">18 Nov 2019, 12:45</time>
      </address>
      <p>По време на срещата беше обсъдено доброто партньорство между български спортни федерации и градската управа на Окаяма. През 2016 г. беше подписано споразумение между ММС и японското министерство на образованието, културата, спорта, науката и технологиите за съвместна дейност. На база това споразумение и специална програма на японското правителство през последните три години няколко общини в страната приеха за подготовка български състезатели от различни спортове. В Окаяма със сигурност подготовка преди Летните олимпийски игри в Токио през 2020 г. ще водят състезателките ни от националния отбор по борба за жени и бадминтон.<br/><br/>“Нашите спортисти са изключително доволни от условията, които им предлагате за подготовка. Те се чувстват като у дома си в Окаяма. Надявам се, че по време на Олимпийските игри в Токио ще има привърженици от града, които ще подкрепят българските състезатели”, заяви министър Кралев пред своите гости.</p>
      <figure>
        <img src="http://www.novsport.com/content/Image/Kralev%20Oka%201.jpeg"/>
      </figure>
      <p>Омори и министър Кралев обсъдиха възможността и други български спортисти да се подготвят в град Окаяма. За целта делегацията от Япония ще се срещне с представители на Българската федерация по лека атлетика и Българската паралимпийска асоциация, а Красен Кралев се ангажира да проведе разговор с ръководствата на двете централи.<br/><br/>Кметът Масао Омори гарантира, че българските спортисти ще получат отлични условия за подготовка през олимпийската година.</p>
      <figure>
        <img src="http://www.novsport.com/content/Image/Kralev%20Oka%202.jpeg"/>
      </figure>
      <p>На срещата присъстваха още председателят на Българската федерация по борба Христо Маринов и ген. секретар на централата Валентин Райчев. Маринов изказа благодарността си към Масао Омори за гостоприемството, с което са били посрещнати българските състезателки по време на лагера им през май тази година. Тогава в тренировките се включи и легендата на японската женска борба Каори Ичо, която има четири олимпийски и десет световни титли във визитката си.</p>
    </article>
  </body>
</html>