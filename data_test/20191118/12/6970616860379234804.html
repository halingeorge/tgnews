<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/djurgardsfans-stormade-planen---nu-polisanmals-ifk-norrkoping-anordnaren-har-e/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-18T12:58:00+00:00"/>
    <meta property="og:title" content="Djurgårdsfans stormade planen - nu polisanmäls IFK Norrköping: &quot;Anordnaren har ett ansvar&quot;"/>
    <meta property="og:description" content="Guldfirande Djurgården-supportrar stormade planen efter den avslutande omgången mot Peking.Nu har polisen i Norrköping upprättat en anmälan mot Peking.- Anordnaren har ett ansvar. Vad det leder till får utredningen visa, säger Michael Lindquist på Polisregion Öst till Fotbollskanalen."/>
  </head>
  <body>
    <article>
      <h1>Djurgårdsfans stormade planen - nu polisanmäls IFK Norrköping: "Anordnaren har ett ansvar"</h1>
      <address><time datetime="2019-11-18T12:58:00+00:00">18 Nov 2019, 12:58</time> by <a rel="author">Aron Forsberg, Alexander Malmkvist</a></address>
      <p>
        <b>Guldfirande Djurgården-supportrar stormade planen efter den avslutande omgången mot Peking.<br/>Nu har polisen i Norrköping upprättat en anmälan mot Peking.<br/>- Anordnaren har ett ansvar. Vad det leder till får utredningen visa, säger Michael Lindquist på Polisregion Öst till Fotbollskanalen.</b>
      </p>
      <p>Fotbollskanalen skrev inför den avslutande omgången av allsvenskan om hur en eventuell planstormning av Djurgårdens supportrar var <a href="https://www.fotbollskanalen.se/allsvenskan/kff-ansvarig-riskerar-atal---planstormning-het-fraga-aven-for-peking-jatterele/">en het fråga för IFK Norrköping.</a> Bakgrunden är att Kalmar FF:s säkerhetsansvarige polisanmäldes efter den sista omgången mellan KFF och AIK 2018, efter att gästande supportrar stormat planen. Det ärendet pågår än och säkerhetschefen riskerar åtal.</p>
      <p>Nu befinner sig Peking i samma situation. Djurgårdens supportrar stormade planen på Östgötaporten i samband med slutsignalen - som förkunnande att Dif var mästare. Polisen har nu upprättat en anmälan mot IFK Norrköping för brott mot ordningslagen, vilket <a href="https://www.svt.se/sport/fotboll/efter-planstormningen-ifk-norrkopings-sakerhetschef-polisanmals">SVT Sport</a> var först med att rapportera om.</p>
      <p>- Anordnaren har ett ansvar. Vi ska utreda det här och huruvida det blir ett ärende får utredningen visa, säger Michael Lindquist på Polisregion Öst till Fotbollskanalen.</p>
      <p>Lindquist vill inte gå in på detaljerna i anmälan, som vilka delar av arrangemanget man anser har brustit. Han vill heller inte singla ut en person i IFK Norrköping som är anmäld.</p>
      <p>- Vi anmäler anordnaren, sedan har anordnaren en representant på pappret.</p>
      <p>På polistillståndet i IFK Norrköping står evenemangsansvarige Mårten Jacobsson. Fotbollskanalen har varit i kontakt med Jacobsson, som inte har fått något besked om en anmälan och inte vill kommentera saken.</p>
      <p>Johan Schollin, säkerhets- och evenemangschef i IFK Norrköping beklagar sig över polisens beslut.</p>
      <p>- Självklart tycker jag att det är tråkigt för vi har haft ett bra samarbete inför och under match där de ändå låtit som att de varit nöjda med att vi gjort vad vi kan. På det viset är det tråkigt. Sedan vet jag inte mer vad de ska säga för jag vill höra lite mer hur de resonerar. Vi ska ha ett möte på fredag, sedan gissar jag att det är min kollega Mårten Jacobsson som står på tillståndet som är den som blivit anmäld.</p>
      <p><b>Vad säger du om ert arrangemang i stort, var det något som brast?</b><br/>- I den bästa av världar så är det så klart så att vi inte vill ha folk på innerplanen, men det är svårt att lösa det problemet. Det kan vi inte lösa helt enkelt.</p>
      <p>- Överlag var det ganska bra, sedan var det väldigt mycket djurgårdare på plats, vilket jag vet att alla våra supportrar inte var nöjda med, den biten. Det har det ju redan skrivits om.</p>
      <p><b>Hur känner du kring de facto att det blir ett personligt ansvar för den som står på tillståndet?</b><br/>- Personligen kan jag känna att det är konstigt. Man blir personligt ansvarig fast det är hela föreningen som arrangerar det. Det är jag lite kritisk till.</p>
    </article>
  </body>
</html>