<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Aznar-vol-alianca-partits-constitucionals_0_2346365429.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T12:02:30+00:00"/>
    <meta property="og:title" content="Aznar vol una aliança de partits constitucionalistes però sense Sánchez"/>
    <meta property="og:description" content="Creu que amb l'acord PSOE-Podem està en &quot;risc&quot; el sistema del 78 i rebutja l'abstenció tècnica"/>
  </head>
  <body>
    <article>
      <h1>Aznar vol una aliança de partits constitucionalistes però sense Sánchez</h1>
      <h2>Creu que amb l'acord PSOE-Podem està en "risc" el sistema del 78 i rebutja l'abstenció tècnica</h2>
      <address>
        <time datetime="2019-11-18T12:02:30+00:00">18 Nov 2019, 12:02</time>
      </address>
      <p>Si bé la setmana passada l'expresident espanyol José María Aznar va carregar contra el preacord entre el PSOE i Unides Podem per desbloquejar la governabilitat a l'Estat, aquest dilluns ha fet un pas més enllà i ha proposat una alternativa: una aliança de partits constitucionalistes. Ara bé, Aznar posa una condició: no pot estar encapçalada per Pedro Sánchez. </p>
      <p>En un comunicat fet públic a la Fundació FAES, entitat que presideix, Aznar considerava la passada setmana que Sánchez havia escollit "la pitjor de les maneres possibles" per formar govern i vaticinava que "Frankenstein, comparat amb el que sembla venir, resultarà un model d'harmonia". Així, per evitar la "crisi terminal" que augurava per al règim constitucional del 1978 si es conforma el govern amb Sánchez i Pablo Iglesias, l'expresident proposa una "aliança de partits constitucionalistes".</p>
      <figure>
        <img src="https://www.ara.cat/2019/11/18/imatges/Felipe-Gonzalez-PSOE-Maria-PP234457564467407520651x366_2346375468_67467544_117x66.jpg"/>
      </figure>
      <p>
        <a href="https://www.ara.cat/politica/Aznar-Gonzalez-del-PSOE-Unides_0_2344565607.html">Aznar i González reneguen del preacord de govern del PSOE i Unides Podem</a>
      </p>
      <p>"Aquesta aliança de partits constitucionalistes no pot estar encapçalada per qui està fent la contraaliança", ha advertit Aznar durant la presentació d'un informe de la Fundació FAES sobre l'OTAN. "El primer preu pagat per Sánchez i el PSOE és el d'acabar amb qualsevol resta de credibilitat que els pogués quedar", va carregar la setmana passada.</p>
      <p>En l'acte d'aquest dilluns, Aznar s'ha preguntat com l'Estat podrà explicar a l'exterior que el seu govern "estarà condicionat per aquells que volen destruir-lo", en al·lusió a les formacions independentistes, imprescindibles perquè Sánchez pugui tornar a assumir el càrrec.</p>
      <p>De fet, l'exdirigent popular exposa que l'Estat ha d'afrontar "un procés secessionista sense resoldre", ja que, diu, "no ha estat desmantellat ni derrotat" i que "persisteix quotidianament en les institucions del país" afectant a la "credibilitat i la vigència" del sistema constitucional. </p>
      <h3>Conseqüències devastadores</h3>
      <p>"Si això es compleix, anem de manera vertiginosa cap a una cosa que ja tenim, però accelerada", ha considerat Aznar, que ha matisat: "Una crisi de sistema, una crisi constitucional de conseqüències que poden ser devastadores". L'expresident, a més, considera que els resultats del 10-N han donat "dues oportunitats molt clares" per resoldre la situació. D'una banda, interpreta, es pot optar per una "gran aliança constitucional". De l'altra, per la creació d'una "coalició de socialistes radicals, comunistes i independentistes".</p>
      <p>És per aquest motiu que l'exdirigent popular ha avisat que plantejar "abstencions tècniques" és una opció que està "totalment fora de la realitat". Davant d'aquesta situació, Aznar creu que "allò més convenient" seria una aliança de partits constitucionalistes però "no concep" que estigui encapçalada per la "mateixa persona que negava" qualsevol pacte amb l'independentisme "i ara n'està fent".</p>
      <p>"És una broma, estem jugant amb foc, hi ha persones que han perdut totalment la seva respectabilitat", ha disparat Aznar. "Els espanyols som responsables de la situació que tenim. Convé que no ho oblidem", ha apuntat l'exdirigent popular. </p>
      <h3>"Al caire del cantonalisme" </h3>
      <p>"¿És possible tenir 16 partits al Congrés i dir, encara, que s'ha d'augmentar la representació de la cambra territorial?", ha reflexionat Aznar, que creu que "estem vivint un procés de desintegració". </p>
      <p>En aquest sentit, Aznar ha subratllat que la fragmentació de la cambra baixa en fins a 16 partits és "posar Espanya al caire del cantonalisme un altre cop". Una opció de la qual ell no és partidari. "Els temps i les fórmules són diferents", ha admès, tot i que s'ha mostrat favorable d'intentar la unió de la centredreta perquè l'Estat "guanyi en seguretat jurídica i institucional". "Cal parlar clar als espanyols i explicar-los els riscos que hi ha actualment", ha afirmat. </p>
    </article>
  </body>
</html>