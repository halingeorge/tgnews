<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019111889510/cassia-anche-la-parrocchia-santandrea-apostolo-sara-cardioprotetta/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-18T12:21:02+00:00"/>
    <meta property="og:title" content="Cassia, anche la Parrocchia Sant’Andrea Apostolo sarà cardioprotetta"/>
    <meta property="og:description" content="Il progetto “Parrocchia Cardioprotetta”, continua lungo via Cassia per rendere sempre più capillare la presenza di postazioni DAE sul territori del"/>
  </head>
  <body>
    <article>
      <h1>Cassia, anche la Parrocchia Sant’Andrea Apostolo sarà cardioprotetta</h1>
      <address><time datetime="2019-11-18T12:21:02+00:00">18 Nov 2019, 12:21</time> by <a rel="author" href="https://www.vignaclarablog.it/author/redazione-vignaclarablogit/" target="_blank">Redazione</a></address>
      <p>Il progetto <b>“Parrocchia Cardioprotetta”</b>, continua lungo via Cassia per rendere sempre più capillare la presenza di postazioni DAE sul territori del Municipio XV e di abitanti formati alla rianimazione cardiopolmonare e all’uso del defibrillatore.</p>
      <p>L’Associazione <i>“…e il tuo cuore batte ancora” </i>informa infatti che dopo la  Parrocchia Beata Vergine Maria Immacolata alla Giustiniana, la San Filippo Apostolo a via di Grottarossa e la Santa Rosa da Viterbo a via Santa Giovanna Elisabetta, tra le postazioni DAE ci sarà tra pochi giorni anche la parrocchia Sant’Andrea Apostolo in <a href="https://www.google.com/maps/place/Via+Cassia,+731,+00189+Roma+RM/@41.9649284,12.4438595,3a,75y,191.24h,88.52t/data=!3m6!1e1!3m4!1sxlb7MvMoK8UIy7l7OoG3Jg!2e0!7i16384!8i8192!4m5!3m4!1s0x132f5cf010b91acf:0x3a9b3c0ef9c2f394!8m2!3d41.9645998!4d12.443439">via Cassia 731</a>.</p>
      <p>In particolare, il defibrillatore verrà donato al parroco ed alla comunità parrocchiale in occasione della santa messa delle ore 11 di <b>domenica 24 novembre</b> dopo che il giorno precedente gli istruttori dell’Associazione avranno formato la “squadra emergenza” con il corso BLSD.</p>
      <p>Il DAE verrà registrato all’anagrafe dell’ARES 118, segnalato con un cartello sul cancello della parrocchia e visibile dalla strada e, come per le precedenti installazioni, verrà reso disponibile alle necessità del quartiere.</p>
      <p>E’ questo il quinto DAE installato grazie all’attività dei volontari dell’Associazione e di tutti i cittadini che credendo nel messaggio di “cultura del soccorso” hanno contribuito e contribuiscono alle raccolte fondi per poter acquistare e donare i defibrillatori.</p>
      <p>Il lavoro svolto in questi anni da volontari e cittadini – sottolineano gli esponenti dell’Associazione – è un esempio di come il “donare” e il “servizio” possano davvero essere realtà concrete e l’accoglienza da parte delle parrocchie nel condividere questo progetto rappresenta un segno importante di cosa si intende quando si parla di “comunità aperta a tutti”.</p>
      <related>
        <h4>ARTICOLI CORRELATI</h4>
        <a href="https://www.vignaclarablog.it/2019042485849/altre-due-parrocchie-cardioprotette/"/>
        <a href="https://www.vignaclarablog.it/2018061578778/e-anche-la-parrocchia-di-grottarossa-sara-cardioprotetta/"/>
        <a href="https://www.vignaclarablog.it/2018040676857/giustiniana-parrocchia-cardioprotetta/"/>
        <a href="https://www.vignaclarablog.it/2017120774462/tuo-cuore-batte-ancora-sulla-cassia/"/>
      </related>
    </article>
  </body>
</html>