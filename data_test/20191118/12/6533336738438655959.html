<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/follie-giustizia-italiana-giornalista-carlo-mondonico-rischia-219319.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-18T12:10:00+00:00"/>
    <meta property="og:title" content="Il giornalista carlo mondonico rischia il carcere per un articolo su asia argento"/>
    <meta property="og:description" content="FOLLIE DELLA GIUSTIZIA ITALIANA - IL GIORNALISTA CARLO MONDONICO RISCHIA IL CARCERE PER UN ARTICOLO SU ASIA ARGENTO “UBRIACA DI MAX GAZZÈ” - NEL PEZZO C’ERANO ALCUNI RIFERIMENTI ALL’ALCOL (“CENETTA AD ALTO TASSO ALCOLICO”, “VINELLO SEMPRE AL SEGUITO”, “SUSSEGUIRSI DI BACI E BRINDISI”) RITENUTI DIFFAMATORI DALL'ATTRICE - L’ACCUSA HA CHIESTO UN ANNO E OTTO MESI DI CARCERE, SENZA SOSPENSIONE DELLA PENA - SE MONDONICO LAVORASSE IN QUALCHE TESTATA &quot;BUONA E GIUSTA&quot; CHISSÀ QUANTE MOBILITAZIONI IN DIFESA DELLA LIBERTA' DI STAMPA..."/>
  </head>
  <body>
    <article>
      <h1>Il giornalista carlo mondonico rischia il carcere per un articolo su asia argento</h1>
      <address>
        <time datetime="2019-11-18T12:10:00+00:00">18 Nov 2019, 12:10</time>
      </address>
      <p>
        <b>
          <b>FOLLIE DELLA GIUSTIZIA ITALIANA - IL GIORNALISTA CARLO MONDONICO RISCHIA IL CARCERE PER UN ARTICOLO SU ASIA ARGENTO “UBRIACA DI MAX GAZZÈ” - NEL PEZZO C’ERANO ALCUNI RIFERIMENTI ALL’ALCOL (“CENETTA AD ALTO TASSO ALCOLICO”, “VINELLO SEMPRE AL SEGUITO”, “SUSSEGUIRSI DI BACI E BRINDISI”) RITENUTI DIFFAMATORI DALL'ATTRICE - L’ACCUSA HA CHIESTO UN ANNO E OTTO MESI DI CARCERE, SENZA SOSPENSIONE DELLA PENA - SE MONDONICO LAVORASSE IN QUALCHE TESTATA "BUONA E GIUSTA" CHISSÀ QUANTE MOBILITAZIONI IN DIFESA DELLA LIBERTA' DI STAMPA...</b>
        </b>
      </p>
      <hr/>
      <p>
        <b>Luigi Ferrarella per il <a href="http://www.corriere.it/">“Corriere della sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255744/481571.htm">
          <img src="https://cdn-static.dagospia.com/img/foto/08-2013/carlo-mondonico-andrea-258290.jpg"/>
        </a>
        <figcaption>CARLO MONDONICO E ANDREA GRECO DI A</figcaption>
      </figure>
      <p>Si chiamasse Maurizio Belpietro o Alessandro Sallusti, o lavorasse in qualche testata di opposto orientamento ma di pari ribalta, chissà già che mobilitazioni: proprio come era avvenuto prima che a Strasburgo la Corte europea dei diritti dell' uomo condannasse due volte l' Italia, nel 2013 e poi ancora pochi mesi fa nel 2019, perché i due giornalisti, responsabili di diffamazione, nel 2004 e nel 2012 erano stati sanzionati con la pena detentiva in carcere, che per Strasburgo è ingerenza spropositata di uno Stato rispetto al diritto alla libertà di espressione, salvo nei casi in cui i giornalisti siano responsabili di discorsi di odio o di incitamento alla violenza.</p>
      <figure>
        <a href="https://www.dagospia.com/mediagallery/Dago_fotogallery-255744/1219007.htm">
          <img src="https://cdn-static.dagospia.com/img/foto/10-2019/asia-argento-1219007.jpg"/>
        </a>
        <figcaption>ASIA ARGENTO</figcaption>
      </figure>
      <p>Invece Carlo Mondonico scrive su «Novella 2000», diretta da Giorgio Nicola Bernardini De Pace, e il 12 settembre 2013 in un articolo su «Asia Argento ubriaca di Max Gazzè» inanellò una sfilza di calembour a doppio senso («ubriaca d'amore», «cenetta ad alto tasso alcolico», «vinello sempre al seguito», «susseguirsi di baci e brindisi», «presenza fissa la bottiglia di vino») ritenuti diffamatori dall'attrice patrocinata dall' avvocato Ervin Rupnik, ma declassati dai giornalisti (difesi dall'avvocato Jacopo Antonelli Dudan) a pettegolo gossip, mezzo «costo» e mezzo «motore» della notorietà di chi vive nel mondo dello spettacolo.</p>
      <figure>
        <a href="https://www.dagospia.com/mediagallery/Dago_fotogallery-255744/1239757.htm">
          <img src="https://cdn-static.dagospia.com/img/foto/11-2019/carlo-mondonico-1239757.jpg"/>
        </a>
        <figcaption>CARLO MONDONICO</figcaption>
      </figure>
      <p>Ora, nella disattenzione generale, e bellamente sorvolando sulle pronunce di Strasburgo e anche sulla prevalente giurisprudenza di Cassazione, davanti al Tribunale di Bergamo (che deciderà oggi) l'accusa ha chiesto la condanna per diffamazione a un anno e otto mesi di carcere: carcere «vero», cioè non soltanto senza conversione in pena pecuniaria, ma addirittura senza neanche il beneficio della sospensione condizionale della pena (solitamente concessa entro i 2 anni).</p>
      <figure>
        <a href="https://www.dagospia.com/mediagallery/Dago_fotogallery-255744/1219008.htm">
          <img src="https://cdn-static.dagospia.com/img/foto/10-2019/asia-argento-1219008.jpg"/>
        </a>
        <figcaption>ASIA ARGENTO</figcaption>
      </figure>
      <p>Dopo che a chiedere il rinvio a giudizio nel 2015 era stato il pm Massimo Meroni, in udienza la richiesta di tipo ed entità della pena è stata formulata da un viceprocuratore onorario, e pare abbia spiazzato anche l'attuale reggenza della Procura, che non ne era stata informata e la cui dichiarata linea nei processi per diffamazione non è per il carcere.</p>
    </article>
  </body>
</html>