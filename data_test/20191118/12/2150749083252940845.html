<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/biyka-lyashka-i-gerusa-lidera-radikalnoyi-partiyi-hochut-vzyati-pid-vartu/"/>
    <meta property="og:site_name" content="Прямий"/>
    <meta property="article:published_time" content="2019-11-18T12:08:00+00:00"/>
    <meta property="og:title" content="Бійка Ляшка і Геруса: лідера &quot;Радикальної партії&quot; хочуть взяти під варту"/>
    <meta property="og:description" content="Прокуратура Борисполя вручила народному депутату VIII скликання, лідеру &quot;Радикальної партії&quot; Олегу Ляшку повідомлення про підозру через завдання легких"/>
  </head>
  <body>
    <article>
      <h1>Бійка Ляшка і Геруса: лідера "Радикальної партії" хочуть взяти під варту</h1>
      <address>
        <time datetime="2019-11-18T12:08:00+00:00">18 Nov 2019, 12:08</time>
      </address>
      <p>
        <b>Прокуратура Борисполя вручила народному депутату VIII скликання, лідеру "Радикальної партії" Олегу Ляшку повідомлення про підозру через завдання легких тілесних ушкоджень депутату від провладної партії "Слуга народу" Андрію Герусу, а також клопотання щодо взяття під варту.</b>
      </p>
      <p>Про це <b>Олег Ляшко</b> повідомив журналістам, передає <b>"Прямий".</b></p>
      <p>"Щойно заступник прокурора Борисполя вручив мені повідомлення про підозру. Мене звинувачують у тому, що я завдав легких тілесних ушкоджень і перешкоджав діяльності державному діячу Герусу. Також, моєму адвокату вручено клопотання про застосування щодо мене запобіжного заходу у вигляді взяття під варту без альтернативи", - сказав політик.</p>
      <p>Ляшко підкреслив, що його звинуватили через те, що він вимагав від депутата від партії "Слуга народу" Андрія Геруса припинити зраджувати державні інтереси.</p>
      <p>"Мій злочин полягав у тому, що я вимагав від Геруса припинити зраджувати Україну, припинити торгувати з Росією, щоб наша країна не була заручником російської енергетичної агресії. Герус, який прийняв закон (за яким з 1 жовтня закуповується електроенергія з Росії - ред.) і зробив Україну слабшою і залежною від РФ - він потерпілий. А мене, через вимогу припинити державну зраду, хочуть взяти під варту", - наголосив екснардеп.</p>
      <p>Нагадаємо, <a href="https://prm.ua/biyka-lyashka-z-gerusom-politsiya-vidkrila-kriminalnu-spravu/">національна поліція відкрила кримінальну справу за фактом бійки за участю нардепа від "Слуги народу" Андрія Геруса та лідера "Радикальної партії" Олега Ляшка.</a></p>
      <p>Крім того, Олег Ляшко заявив, що <a href="https://prm.ua/mi-finansuyemo-byudzhet-i-armiyu-rf-lyashko-pro-kupivlyu-rosiyskoyi-elektriki/">закупівля російської енергетики є величезною катастрофою для національних інтересів України.</a></p>
      <p>18 вересня <a href="https://prm.ua/gerus-lobiyuvav-import-elektroenergiyi-z-rosiyi-dlya-kolomoyskogo/">Герус пролобіював поправку в закон "Про внесення змін до деяких законів України у сфері використання ядерної енергії"</a>, яка дозволила імпорт електроенергії з країн, що не входять до Європейського енергоспівтовариства. За його версією, імпорт мали здійснювати з Білорусі, проте 1 жовтня компанія "Юнайтед Енерджі" почала імпорт електроенергії з РФ. Факт початку імпорту електроенергії з Росії підтвердили в НЕК "Укренерго". Експерти пов’язують компанію "Юнайтед Енерджі" із олігархом Ігорем Коломойським.</p>
      <p>Раніше в РФ підтвердили, що Україна <a href="https://prm.ua/u-rosiyi-pidtverdili-shho-ukrayina-vidnovila-import-elektroenergiyi/">стала експортувати електроенергію з Росії</a> після 4-річної перерви.</p>
      <related>
        <h4>Схожі новини</h4>
        <a href="https://prm.ua/mi-finansuyemo-byudzhet-i-armiyu-rf-lyashko-pro-kupivlyu-rosiyskoyi-elektriki/"/>
        <a href="https://prm.ua/u-rosiyi-initsiyuvali-kriminalnu-spravu-proti-vidomoyi-krimnashistki-cherez-slova-pro-okupovaniy-krim/"/>
        <a href="https://prm.ua/import-elektroenergiyi-z-rf-vbivaye-vidchiznyanu-energetiku-i-zagrozhuye-yevrointegratsiyi-trohimets/"/>
      </related>
    </article>
  </body>
</html>