<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717728/%D8%A7%D8%B2-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C-%D8%AF%D8%B1-%DA%A9%D8%B1%D9%85%D8%A7%D9%86-%DA%86%D9%87-%D8%AE%D8%A8%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:11:15+00:00"/>
    <meta property="og:title" content="از آزمون استخدامی دستگاه های اجرایی در کرمان چه خبر؟"/>
    <meta property="og:description" content="ایسنا/کرمان رییس سازمان مدیریت و برنامه‌ریزی استان کرمان داوطلبان آزمون استخدامی دستگاه های اجرایی کل کشور را ۵۲۱۹۷۳ نفر عنوان که ۴.۷ درصد این داوطلبین مربوط به استان کرمان خواهد بود، تصریح کرد: در استان کرمان ۲۴ هزار و ۷۱۰ نفر با یکدیگر به رقابت می‌پردازند که ۶۷ درصد این داوطلبین خانم‌ها و ۳۳ درصد آقایان هستند."/>
  </head>
  <body>
    <article>
      <h1>از آزمون استخدامی دستگاه های اجرایی در کرمان چه خبر؟</h1>
      <address><time datetime="2019-11-18T12:11:15+00:00">18 Nov 2019, 12:11</time> by <a rel="author">سارا سلطانی</a></address>
      <p>ایسنا/کرمان رییس سازمان مدیریت و برنامه‌ریزی استان کرمان داوطلبان آزمون استخدامی دستگاه های اجرایی کل کشور را ۵۲۱۹۷۳ نفر عنوان که ۴.۷ درصد این داوطلبین مربوط به استان کرمان خواهد بود، تصریح کرد: در استان کرمان ۲۴ هزار و ۷۱۰ نفر با یکدیگر به رقابت می‌پردازند که ۶۷ درصد این داوطلبین خانم‌ها و ۳۳ درصد آقایان هستند.</p>
      <p>"جعفر رودری" امروز ۲۷ آبان‌ماه در جمع خبرنگاران در خصوص برگزاری آزمون استخدامی دستگاه های اجرایی کشور در استان کرمان، گفت: آزمون استخدامی کشور روز پنجشنبه ۳۰ آبان ۹۸ همزمان با سراسر کشور در دو نوبت صبح و عصر برگزار خواهد شد و داوطلبین می‌توانند از امروز ۲۷ آبان‌ماه تا یک روز قبل از آزمون از طریق سایت سازمان سنجش کارت ورود به جلسه خود را دریافت کنند.</p>
      <p>وی با بیان این مطلب که آزمون استخدامی در ۱۰ شهرستان استان کرمان برگزار می‌شود، ادامه داد: در شهرستان‌های  کرمان، بافت، بم، جیرفت، رفسنجان، رودبار جنوب، ریگان، زرند، سیرجان و کهنوج حوزه امتحانی این آزمون تعیین شده است که در مجموع ۷۰ حوزه امتحانی در سطح استان وجود دارد که  ۴۲ حوزه امتحانی عادی و ۲۸ حوزه در هر ۱۰ شهرستان مربوط به معلولین خواهد بود.</p>
      <p>رییس سازمان مدیریت و برنامه‌ریزی استان کرمان داوطلبان آزمون استخدامی کل کشور را  ۵۲۱۹۷۳ نفر عنوان که ۴.۷ درصد این داوطلبین مربوط به استان کرمان خواهد بود، تصریح کرد: در استان کرمان ۲۴ هزار و ۷۱۰ نفر با یکدیگر به رقابت می‌پردازند که ۶۷ درصد آنها خانم و ۳۳ درصد آقا هستند.</p>
      <p>وی با بیان این مطلب که انتخاب قبولی‌ها براساس بومی بودن افراد نخواهد بود، عنوان کرد: شهرستان‌های کرمان و جیرفت بیشترین داوطلبان و رفسنجان و بم در رده‌های بعدی بیشترین تعداد داوطلبین شرکت کننده در این آزمون هستند.</p>
      <p>رودری ادامه داد: در استان کرمان یک هزار و ۱۲۷ نفر پذیرفته می‌شوند که که ۳۴۶ نفر خانم، ۴۸۰ نفر آقا و مابقی به صورت مشترک در دستگاه های اجرایی استان کرمان پذیرش خواهند شد که در این میان اداره کل آموزش و پرورش استان با استخدام  ۵۸۰ نفر بیشترین و سپس دانشگاه علوم پزشکی کرمان، رفسنجان، جیرفت، بم و اداره کل زندان‌های استان بیشترین جذب نیرو را از این آزمون خواهند داشت.</p>
      <p>رییس سازمان مدیریت و برنامه‌ریزی استان کرمان خاطرنشان کرد: در مرحله اول ۲ تا ۳ برابر ظرفیت پذیرش اعلام نتیجه خواهد شد که این افراد شامل کسانی بوده که حدنصاب نمره را کسب کرده باشند و این افراد به محل مصاحبه استخدامی دعوت و پس از مصاحبه افرادی که بیشترین امتیاز را از آزمون و مصاحبه کسب کنند، جهت مراحل نهایی استخدام به دستگاه های مربوظه معرفی خواهند شد.</p>
      <p>انتهای پیام</p>
    </article>
  </body>
</html>