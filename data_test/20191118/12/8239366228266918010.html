<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/chynovnyky_harkivskoi_merii_navaryly_milyony_na_remonti_dorig_331001.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T12:34:00+00:00"/>
    <meta property="og:title" content="Чиновники Харківської мерії наварили мільйони на ремонті доріг"/>
    <meta property="og:description" content="Служба безпеки України викрила системні факти привласнення керівництвом одного з департаментів Харківської міськради мільйонів гривень, виділених з міського бюджету на ремонт автошляхів. Про це проінформували у прес-центрі СБУ."/>
  </head>
  <body>
    <article>
      <h1>Чиновники Харківської мерії наварили мільйони на ремонті доріг</h1>
      <h2>Служба безпеки України викрила системні факти привласнення керівництвом одного з департаментів Харківської міськради мільйонів гривень, виділених з міського бюджету на ремонт автошляхів. Про це проінформували у прес-центрі СБУ.</h2>
      <address>
        <time datetime="2019-11-18T12:34:00+00:00">18 Nov 2019, 12:34</time>
      </address>
      <slideshow>
        <figure>
          <img src="https://galinfo.com.ua/media/gallery/full/p/r/pryvlasnenniachynovnyky.jpg"/>
          <figcaption>Чиновники Харківської мерії наварили мільйони на ремонті доріг</figcaption>
        </figure>
        <figure>
          <img src="https://galinfo.com.ua/media/gallery/full/p/r/pryvlasnenniachynovnyky1.jpg"/>
          <figcaption>Чиновники Харківської мерії наварили мільйони на ремонті доріг</figcaption>
        </figure>
        <figure>
          <img src="https://galinfo.com.ua/media/gallery/full/p/r/pryvlasnenniachynovnyky2.jpg"/>
          <figcaption>Чиновники Харківської мерії наварили мільйони на ремонті доріг</figcaption>
        </figure>
      </slideshow>
      <p>Оперативники спецслужби встановили, що протягом 2016-2018 років керівництво департаменту незаконно продавало асфальтову крихту (гранулят), що залишалася після ремонту автодоріг. Чиновники реалізовували тонни матеріалів підконтрольній фірмі за цінами вп’ятеро нижче від ринкових. Комерсанти перепродавали продукцію вже за реальною вартістю. Отримані гроші організатори оборудки привласнювали.</p>
      <p>До того ж посадовці мерії взагалі не мали права розпоряджатися матеріалами будівництва. Адже вони належали комунальному підприємству, яке є балансоутримувачем усіх автомобільних доріг Харкова.</p>
      <p>За висновками комплексної будівельно-технічної та економічної експертизи через протиправні дії чиновників міському бюджету було завдано збитки на суму майже 5,3 мільйона гривень.</p>
      <p>Правоохоронці провели обшуки за місцями роботи та мешкання фігурантів справи, під час яких вилучили документацію із доказами здійснення оборудки. </p>
      <p>Наразі двом чиновникам, у тому числі заступнику начальника департаменту, повідомлено про підозру у вчиненні злочину, передбаченого ч. 5 ст. 191 (розтрата та привласнення коштів, вчинені в особливо великих розмірах) Кримінального кодексу України. Вирішується питання щодо оголошення підозри іншим фігурантам справи.</p>
      <p>Тривають слідчо-оперативні дії для притягнення до відповідальності всіх осіб, причетних оборудки.</p>
      <p>Операція з викриття та документування протиправної діяльності відбувалася спільно зі слідчими Нацполіції під процесуальним керівництвом прокуратури Харківської області.</p>
      <p>Нагадаємо, як писало Гал-інфо,  у Львові <a href="https://galinfo.com.ua/news/pidroblyaly_dovidky_ta_otrymuvaly_kredyty_u_lvovi_vykryly_shahraiv_330895.html">викрили шахраїв</a>, які підробляли довідки та отримували кредити.</p>
    </article>
  </body>
</html>