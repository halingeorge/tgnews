<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/norrkoping-polisanmals-efter-djurgardsfirande/"/>
    <meta property="og:site_name" content="DN.SE"/>
    <meta property="article:published_time" content="2019-11-18T12:58:25+00:00"/>
    <meta property="og:title" content="Norrköpingschef polisanmäls efter Djurgårdsfirande"/>
    <meta property="og:description" content="Efter Djurgårdssupportrarnas planstormning för att fira guldet på Östgötaporten har polisen upprättat en anmälan om brott mot ordningslagen mot en person"/>
  </head>
  <body>
    <article>
      <h1>Norrköpingschef polisanmäls efter Djurgårdsfirande</h1>
      <address><time datetime="2019-11-18T12:58:25+00:00">18 Nov 2019, 12:58</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Efter Djurgårdssupportrarnas planstormning för att fira guldet på Östgötaporten har polisen upprättat en anmälan om brott mot ordningslagen mot en person i IFK Norrköpings organisation, rapporterar <a href="https://www.svt.se/sport/fotboll/efter-planstormningen-ifk-norrkopings-sakerhetschef-polisanmals">SVT Sport</a>.</b>
      </p>
      <p>Förra året anmäldes Kalmar FF:s säkerhetschef efter att AIK-supportrar stormat planen för guldfirande. Och även i år har alltså polisen valt att anmäla hemmalaget för bortalagets firande efter slutsignal.</p>
      <p>– Anordnaren har ett ansvar. Vart det leder till får utredningen visa, säger Michael Lindquist på polisregion Öst till <a href="https://www.fotbollskanalen.se/allsvenskan/djurgardsfans-stormade-planen---nu-polisanmals-ifk-norrkoping-anordnaren-har-e/">Fotbollskanalen</a>.</p>
      <p><b>Han vill inte gå in på detaljer</b> i anmälan om vilka delar av arrangemanget som polisen anser att Norrköping brustit i. </p>
      <p>– Vi anmäler anordnaren, sedan har anordnaren en representant på pappret.</p>
      <p>Den polisanmälda personen beklagar beslutet. Även om klubben inte lyckades hindra bortasupportrarna från att ta sig in på planen så var polisen nöjd med de förberedelser som hade gjort inför arrangemanget, uppger personen.</p>
      <p>– Jag blev lite förvånad för jag hade haft en dialog med polisen och fått svaret att det inte fanns någon anmälan, säger personen till SVT Sport.</p>
      <p>– Jag har en bakgrund inom polisen, så jag förstår att det är en rutinåtgärd för att titta på om vi har brustit eller inte. Men jag hoppas ju att det inte är så allvarligt i och med att vi haft en bra dialog med polisen och de har verkat nöjda med våra förberedelser innan och under match, fortsätter personen.</p>
      <p><a href="https://www.dn.se/sport/fotboll/ont-i-hjartat-att-se-forodelsen/">Läs mer: Djurgården får betala för skadegörelsen</a> </p>
    </article>
  </body>
</html>