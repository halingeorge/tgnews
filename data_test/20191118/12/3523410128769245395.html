<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640519/%D9%85%D8%A7%D8%AF%D9%88%D8%B1%D9%88-%D8%AE%D8%AF%D8%A7-%D8%B1%D8%A7-%D8%B4%DA%A9%D8%B1-%D8%A7%D9%82%D8%AA%D8%B5%D8%A7%D8%AF%D9%85%D8%A7%D9%86-%D8%AF%D9%84%D8%A7%D8%B1%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:56:00+00:00"/>
    <meta property="og:title" content="مادورو: خدا را شکر اقتصادمان دلاری شد!"/>
    <meta property="og:description" content="رئیس‌جمهوری ونزوئلا با پذیرش"/>
  </head>
  <body>
    <article>
      <h1>
        <a href="https://www.bultannews.com/fa/news/640519/%D9%85%D8%A7%D8%AF%D9%88%D8%B1%D9%88-%D8%AE%D8%AF%D8%A7-%D8%B1%D8%A7-%D8%B4%DA%A9%D8%B1-%D8%A7%D9%82%D8%AA%D8%B5%D8%A7%D8%AF%D9%85%D8%A7%D9%86-%D8%AF%D9%84%D8%A7%D8%B1%DB%8C-%D8%B4%D8%AF">مادورو: خدا را شکر اقتصادمان دلاری شد!</a>
      </h1>
      <h2>رئیس‌جمهوری ونزوئلا با پذیرش "دلاری شدن اقتصاد" کشورش، آن را دریچه گریز و سوپاپ اطمینانی توصیف کرد که می‌تواند این کشور را به سلامت از ...</h2>
      <address><time datetime="2019-11-18T12:56:00+00:00">18 Nov 2019, 12:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، براساس گزراش بانک مرکزی ونزوئلا، "بولیوار" که <b>واحد پول رسمی</b> این کشور است، امسال بیش از ۹۰ درصد ارزش خود را از دست داد و<b> تورم نجومی</b> در ۹ ماه نخست امسال به ۴۶۸۰ درصد رسیده است. شدت تورم به حدی است که قدرت خرید مردم این کشور آمریکای لاتین کاهش یافته و کلا به چیزی معادل ۱۰ دلار در ماه رسیده است.</p>
      <p>نیکولاس مادورو، رئیس‌جمهوری ونزوئلا در سخنانی گفت: «من این را چیز بدی نمی‌بینم... این روندی که آن‌ها به آن "دلاریزه شدن" (دلاری شدن اقتصاد) می‌گویند. این دلار می‌تواند احیای کشورمان را به دنبال داشته باشد، به نیروهای تولیدی و اقتصادی در این کشور شتاب دهد. شکر خدا که هست.»</p>
      <p>مادورو که دست‌کم تا ۲۰۱۸ استفاده از دلار را منع کرده بود، گفت در حالی که هنوز در حال بررسی انجام تراکنش‌ها با دلار آمریکا است، بولیوار همچنان واحد پول رسمی ونزوئلا باقی خواهد ماند. از سال ۲۰۰۳ نرخ رسمی ارز توسط بانک مرکزی ونزوئلا تعیین شده اما این نرخ بسیار منعطف شده است.</p>
      <p>مادورو همچنین در مصاحبه‌ای گفت: «ونزوئلا همواره واحد پول خودش را خواهد داشت... ما همواره بولیوار را نگه می‌داریم و آن را احیا کرده و از آن دفاع می‌کنیم.»</p>
      <p>با تحریم‌های شدید آمریکا، بانک مرکزی ونزوئلا ارز یورو را به اقتصاد این کشور تزریق کرده است. دولت و شرکت نفت دولتی ونزوئلا هم پول مقاطعه‌کاران را با این ارز اروپایی پرداخت می‌کنند. ارز خارجی با فروش برخی محموله‌های نفتی و طلا وارد اقتصاد این کشور عضو اوپک می‌شود.</p>
      <p>خوان گوآیدو، رهبر اپوزیسیون ونزوئلا شامگاه یکشنبه در واکنش به این تحولات گفت، مادورو به شکست دیگری اذعان کرد. او افزود: «این ناکامی که امروز به آن اذعان شد، این است که این کشور دلاریزه می‌شود. او فهمیده است که پول ما حتی دیگر ارزشمند نیست.»</p>
      <p>دلاری شدن یک اقتصاد دو حالت دارد، یا دلار رسما جای پول ملی را می‌گیرد مثل کشور پاناما، یا این جانشینی به صورت غیر رسمی انجام می‌شود و در شمار روزافزونی از مبادلات، دلار آمریکا عملا مبنای محاسبه قرار می‌گیرد.</p>
    </article>
  </body>
</html>