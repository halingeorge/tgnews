<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/regiony/praha/od-hlavniho-nadrazi-uz-vede-pesi-cesta-na-vinohrady-chodnice/r~5663168209fe11ea9d020cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T12:47:52+00:00"/>
    <meta property="og:title" content="Od hlavního nádraží už vede pěší cesta na Vinohrady. &quot;Chodníček smrti&quot; je minulostí"/>
    <meta property="og:description" content="Počet jízdních pruhů na magistrále zůstal zachován."/>
  </head>
  <body>
    <article>
      <h1>Od hlavního nádraží už vede pěší cesta na Vinohrady. "Chodníček smrti" je minulostí</h1>
      <address>
        <time datetime="2019-11-18T12:47:52+00:00">18 Nov 2019, 12:47</time>
      </address>
      <p>"Chodník jsme rozšířili tak, aby se po něm dalo pohybovat bezpečně, důstojně a bez strachu o život. Chodník využívají místní pro cestu na Vinohrady i turisté, pro které doteď první setkání s Prahou začínalo procházkou s kufry těsně okolo projíždějících aut a autobusů. Neubrali jsme zároveň jediný jízdní pruh, jen se upravila jejich šířka," řekl náměstek pražského primátora pro dopravu Adam Scheinherr (Praha sobě).</p>
      <p>Stavba chodníku navazuje na rekonstrukci prostoru mezi historickou a novou budovou Národního muzea, dřívější budovou bývalého Federálního shromáždění. "Použili jsme zde stejnou dlažbu jako u muzejní oázy," uvedl Scheinherr.</p>
      <p>Související</p>
      <h3>Konec "chodníčku smrti" u hlavního nádraží. Z 30 centimetrů se rozšíří až na 3 metry</h3>
      <figure>
        <img src="https://cdn.xsd.cz/resize/81eca84b89c335998c96644b59147b99_resize=240,135_.jpg?hash=7de386c211661770eed30137823365d2"/>
      </figure>
      <p>Druhá městská část v minulosti usilovala o stavbu lávky nad kolejištěm podél magistrály, která by zajistila přístup k hlavnímu nádraží z východní strany a z Vinohradské třídy. Ze stavby nakonec sešlo.</p>
      <p>"O zpřístupnění hlavního nádraží z Vinohrad jsme usilovali řadu let. Proto jsem rád, že jsme s Prahou našli společné řešení, které zajistí bezpečnost chodců a nijak neomezí plynulost silničního provozu. Jen doufám, že odtud chodce za chvíli nevytlačí jízdní kola a elektrokoloběžky," uvedl místostarosta Prahy 2 Jan Korseska (ODS). Narážel tím na potíže s elektrokoloběžkami, které jezdci odkládají nekoordinovaně v ulicích hlavního města.</p>
      <p>Praha loni spolu s rekonstrukcí historické budovy Národního muzea nechala obnovit i jeho okolí. Práce trvaly více než rok a stály zhruba 140 milionů korun. Prostor mezi budovami Národního muzea byl vydlážděn, vznikly tam tramvajové koleje, které by za několik let měly propojit Vinohradskou s Václavským náměstím. </p>
    </article>
  </body>
</html>