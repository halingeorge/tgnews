<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hotel-na-letne-ponese-nazev-hard-rock-hotel-prague/1822393?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T12:05:00+00:00"/>
    <meta property="og:title" content="Hotel na Letné ponese název Hard Rock Hotel Prague"/>
    <meta property="og:description" content="Praha - Nový pětihvězdičkový hotel, který vyroste na zrušeném tréninkovém hřišti fotbalové Sparty na pražské Letné, ponese název Hard Rock Hotel Prague. Přípravné a stavební práce na kongresovém hotelu zahájil Energetický a průmyslový holding (EPH) ve spolupráci s hotelovým řetězcem Hard Rock International. Otevření komplexu je plánováno na první polovinu roku 2023. V tiskové zprávě o tom dnes informoval mluvčí EPH Daniel Častvaj."/>
  </head>
  <body>
    <article>
      <h1>Hotel na Letné ponese název Hard Rock Hotel Prague</h1>
      <address><time datetime="2019-11-18T12:05:00+00:00">18 Nov 2019, 12:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nový pětihvězdičkový hotel, který vyroste na zrušeném tréninkovém hřišti fotbalové Sparty na pražské Letné, ponese název Hard Rock Hotel Prague. Přípravné a stavební práce na kongresovém hotelu zahájil Energetický a průmyslový holding (EPH) ve spolupráci s hotelovým řetězcem Hard Rock International. Otevření komplexu je plánováno na první polovinu roku 2023. V tiskové zprávě o tom dnes informoval mluvčí EPH Daniel Častvaj.</p>
      <p>Součástí hotelového komplexu bude 523 pokojů, kongresové prostory, restaurace, skybar, fitness a lázně. Nájemcem objektu bude společnost Hard Rock International, která provozuje síť hotelů, kasin, obchodů a kaváren v 75 zemích.</p>
      <p>Hotel staví společnosti EP Real Estate, zabezpečující realitní projekty v rámci holdingu EPH. "Pro EP Real Estate jde o klíčový projekt na domácím trhu," uvedl ředitel EP Real Estate Michal Viktorin.</p>
      <p>Odhadované náklady na stavbu hotelu EPH nezveřejnil. Měsíčník Forbes na začátku října na svém <a href="https://www.forbes.cz/hotel-za-5-miliard-na-letne-ma-zelenou-stavet-se-zacne-v-rijnu/">webu</a> uvedl, že komplex má stát pět miliard korun.</p>
      <p>Kongresový hotel vyroste v prostorách někdejšího tréninkového hřiště letenské Generali Areny. Fotbalisté prvoligového týmu AC Sparta Praha budou k přípravě využívat plochy v tréninkovém centru na Strahově. To bude v příštím roce částečně modernizováno a v novém patře budovy vznikne zázemí hlavně pro sparťanský A-tým.</p>
      <p>Energetický a průmyslový holding podnikatele Daniela Křetínského se zaměřuje především na podnikání v energetice a průmyslu. V současnosti zahrnuje pět desítek firem v tuzemsku, na Slovensku, v Polsku, Německu, Maďarsku, Británii a Itálii. Křetínský je podle loňského žebříčku časopisu Forbes pátým nejbohatším Čechem s majetkem ve výši 59 miliard korun. Je spolumajitelem AC Sparty Praha.</p>
    </article>
  </body>
</html>