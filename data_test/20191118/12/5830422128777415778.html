<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140758/%D9%86%D8%B4%D8%A7%D9%86%D9%87-%D9%85%D9%86%D9%81%DB%8C-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A8%D9%88%D8%B1%D8%B3-%D9%88-%D8%AC%D8%A7%DB%8C-%D8%AE%D8%A7%D9%84%DB%8C-%D8%B3%D9%87-%D9%86%DA%A9%D8%AA%D9%87-%D8%AF%D8%B1-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="boursepress.ir"/>
    <meta property="article:published_time" content="2019-11-18T12:50:00+00:00"/>
    <meta property="og:title" content="نشانه منفی قطع اینترنت در بورس و جای خالی سه نکته در افزایش قیمت بنزین"/>
    <meta property="og:description" content="عضو شورای عالی بورس با اعلام جای خالی سه نکته در افزایش قیمت بنزین گفت: قطعی اینترنت این حس را ایجاد می‌کند که در بازار سهام ریسکی وجود دارد."/>
  </head>
  <body>
    <article>
      <h1>نشانه منفی قطع اینترنت در بورس و جای خالی سه نکته در افزایش قیمت بنزین</h1>
      <h2>عضو شورای عالی بورس اعلام کرد :</h2>
      <address>
        <time datetime="2019-11-18T12:50:00+00:00">18 Nov 2019, 12:50</time>
      </address>
      <p>
        <i>عضو شورای عالی بورس با اعلام جای خالی سه نکته در افزایش قیمت بنزین گفت: قطعی اینترنت این حس را ایجاد می‌کند که در بازار سهام ریسکی وجود دارد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، سعید اسلامی بیدگلی درباره اثر افزایش قیمت بنزین و تنش‌های اجتماعی در بازار سرمایه به ایلنا گفت: تنش‌های اجتماعی در کوتاه مدت منجر به افزایش ریسک‌های بازار و ترس سرمایه گذاران خرد از ورود به بورس می شود.این شرایط به سرعت در قیمت ارز هم اثر می‌گذارد و منجر به رشد دیروز دلار شد اما امید می رود با ایجاد ثبات سیاسی و اجتماعی ، آثار این نوسانات هیجانی تا بلندمدت ادامه نداشته باشد.</p>
      <p>وی ادامه داد: پدیده اجتماعی دی 96 کمی طولانی‌تر شد و اگر آسیب‌ها جدی‌تر و انشقاق بدنه‌های سیاسی و اقتصادی ایجاد شود، می‌تواندباعث افزایش ریسک‌های بازار شود. هنوز بخشی از جزییات تصمیم دولت برای افزایش قیمت بنزین منتشر نشده که ممکن است این جزییات بر بخش‌های مختلف اقتصاد اثرگذار باشد که به طور قطع اثر آن بلندمدت خواهد بود.</p>
      <p>دبیرکل کانون نهادهای سرمایه‌‌گذاری ایران افزود: باید اثرگذاری پدیده اجتماعی ناشی از ایجاد فشار بر مردم را با اثر تصمیم اقتصادی افزایش قیمت سوخت بر بازار را تفکیک کرد. به طور قطع هر دو این عوامل، نوسانات هیجانی کوتاه مدت به دنبال دارد و حتما رفتارهای توده‌وار رخ می‌دهد.</p>
      <p>اسلامی بیدگلی با بیان اینکه دیروز شاخص بورس بیش از 4 هزار و 500 واحد افت کرد ، ادامه داد: مشکلات قطع اینترنت هم به کاهش شاخص کمک کرد که این موضوع هم در کوتاه مدت اثرگذار بوده و قطعی اینترنت این حس را ایجاد می‌کند که ریسکی در بازار وجود دارد. این قطعی اینترنت معاملات برخط را با چالش مواجه کرده و به سهامداران غیرحرفه‌ای توصیه می شود از معاملات پرریسک پرهیز کرده  و رفتار هیجانی نداشته باشند.</p>
      <p>براساس این گزارش، برخلاف وی ، محسن خدابخش مدیر نظارت بر بورس های سازمان بورس درباره شرایط دیروز به بورس پرس گفت بود: طبق آمار ، هم حجم معاملات بیشتر شد و به 1.3 هزار میلیارد تومان رسید و هم اینکه 70 درصد از این حجم از طریق معاملات برخط و آنلاین بود.</p>
      <p>
        <b>جای خالی سه <b>نکته </b>در افزایش قیمت بنزین</b>
      </p>
      <p>عضو شورای عالی بورس در بخش دیگری گفت: کارشناسان طرفدار اقتصاد آزاد و مخالف نظام توزیع یارانه‌ای معتقدند شیوه قیمت گذاری انرژی به نوعی توزیع اشتباه یارانه‌ها است. از این رو توصیه‌هایی هم داشتند که متاسفانه سران قوه به این توصیه‌ها در اصلاح قیمت‌ها کمتر توجه داشتند.</p>
      <p>اسلامی بیدگلی افزود: اولین و دومین نکته ، افزایش تدریجی قیمت‌ها و اختصاص یارانه‌ها و سهمیه‌ها به افراد و نه به خودرو است. توصیه دیگر این است که محل مصرف درآمدهای ناشی از تغییر قیمت حامل‌های انرژی به ویژه بنزین مشخص شود.</p>
      <p>وی با تاکید بر اینکه شرایط اقتصادی امروز با دولت احمدی نژاد در برهه افزایش قیمت بنزین قابل مقایسه نیست، ادامه داد: میزان اختصاص یارانه در آن دوره به نسبت به کل درآمدهای مالی دولت عدد قابل توجهی بود. اما طبق گفته وزیر انرژی این تغییرات قیمتی در مجموع درامد 31 هزار میلیارد تومانی برای کشور خواهد داشت. تخمین زده می‌شود در سال جاری دولت کسری 100 هزار میلیارد تومانی داشته و به نظر می‌رسد این درآمد قرار نیست محلی برای جبران کسری بودجه باشد و صرف کمک به اقشار درآمد خواهد شد.</p>
      <p>وی افزود: مهم‌ترین تفاوت این دو دوره این است که این اصلاح قیمت‌ها پس از افزایش قیمت ارز به اجرا رسید اما در دوره قبل ، افزایش قیمت‌ها پیش از جهش قیمت ارز بود و به دلیل انحراف در درآمد و هزینه‌کرد ، منجر به ایجاد پول پرقدرت و جهش ارزی شد.</p>
      <p>انتهای پیام</p>
    </article>
  </body>
</html>