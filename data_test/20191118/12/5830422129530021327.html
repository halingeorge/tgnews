<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140757/%DB%8C%DA%A9-%D8%AA%D8%A8%D8%B5%D8%B1%D9%87-%D8%A8%D9%87-%D8%A7%D8%B3%D8%AA%D8%AB%D9%86%D8%A7-%D8%B4%D8%AF%D9%86-%D8%A8%D8%A7%D9%86%DA%A9-%D8%B1%D9%81%D8%A7%D9%87-%D8%AA%D8%B5%D9%88%DB%8C%D8%A8-%D8%B4%D8%AF-%D9%BE%D8%B0%DB%8C%D8%B1%D8%B4-%D8%AF%D8%B1-%D8%A8%D9%88%D8%B1%D8%B3-%DB%8C%D8%A7-%D9%81%D8%B1%D8%A7%D8%A8%D9%88%D8%B1%D8%B3"/>
    <meta property="og:site_name" content="boursepress.ir"/>
    <meta property="article:published_time" content="2019-11-18T12:05:00+00:00"/>
    <meta property="og:title" content="یک تبصره به استثنا شدن بانک رفاه تصویب شد / پذیرش در بورس یا فرابورس"/>
    <meta property="og:description" content="یک تبصره به استثنا شدن ۵ ساله بانک رفاه از سقف مجاز سهامداری ۳۳ درصدی تصویب و مقرر شد درخواست پذیرش در بورس یا فرابورس داده شود."/>
  </head>
  <body>
    <article>
      <h1>یک تبصره به استثنا شدن بانک رفاه تصویب شد / پذیرش در بورس یا فرابورس</h1>
      <h2>با تصویب مجلس :</h2>
      <address>
        <time datetime="2019-11-18T12:05:00+00:00">18 Nov 2019, 12:05</time>
      </address>
      <p>
        <i>یک تبصره به استثنا شدن ۵ ساله بانک رفاه از سقف مجاز سهامداری ۳۳ درصدی تصویب و مقرر شد درخواست پذیرش در بورس یا فرابورس داده شود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، در جلسه دیروز مجلس ، یک تبصره به ماده 5 قانون اصل 44 مبنی بر استثنا شدن بانک رفاه کارگران از سقف مجاز تملک سهام بانک‌های تجاری غیردولتی  موافق تصویب و متن زیر الحاق شد:</p>
      <p>تبصره 5- سازمان تأمین اجتماعی با تعریف مالک واحد موضوع تبصره یک این ماده به عنوان سهامدار بانک رفاه کارگران، با رعایت شروط ذیل تا 5 سال بعد از تصویب این تبصره از شمول حکم این ماده مستثنی خواهد بود.</p>
      <p>در صورتی که هر یک از شروط ذیل نقض شود، بانک رفاه کارگران مشمول حکم این ماده و تبصره دو خواهد شد و وزارت اقتصاد موظف است ظرف یک سال سهام مازاد بر 33 درصد سازمان تأمین اجتماعی در بانک رفاه را از طریق بورس یا خارج از بورس در چارچوب قوانین و مقررات به فروش رسانده و وجوه حاصل از فروش سهام مازاد را پس از کسر هزینه‌های مربوط، به سازمان تأمین اجتماعی مسترد کند:</p>
      <p>الف- انتشار عمومی آخرین صورت‌های مالی سالانه تلفیقی حسابرسی شده سازمان تأمین اجتماعی تا شش ماه پس از لازم‌الاجراء شدن این تبصره و برای سال‌های بعد تا پایان تیر ماه سال بعد</p>
      <p>ب- رعایت سقف رشد سالانه مانده بدهی‌های سازمان تأمین اجتماعی با تعریف مالک واحد موضوع تبصره یک به بانک رفاه کارگران در سطح حداکثر 10 درصد علاوه بر رعایت سایر مقررات بانک مرکزی</p>
      <p>ج- تأمین شرایط پذیرش بانک رفاه کارگران در بورس اوراق بهادار تهران یا فرابورس تا حداکثر دو سال پس از لازم‌الاجراء شدن این قانون</p>
      <p>د- واگذاری 33 درصد از سهام بانک رفاه کارگران و درخواست پذیرش در بورس اوراق بهادار یا فرابورس در سال‌های سوم و چهارم و 34 درصد از سهام این بانک تا حداکثر 5 سال پس از لازم‌الاجرا شدن این قانون.</p>
      <p>انتهای پیام  </p>
    </article>
  </body>
</html>