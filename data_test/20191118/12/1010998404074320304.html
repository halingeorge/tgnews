<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/nasa-sa-ozadacheni-ot-kisloroda-na-mars.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T12:36:00+00:00"/>
    <meta property="og:title" content="НАСА са озадачени от кислорода на Марс"/>
    <meta property="og:description" content="През пролетните и летните месеци нивата на газа са се покачили с 30% и никой не знае защо"/>
  </head>
  <body>
    <article>
      <h1>НАСА са озадачени от кислорода на Марс</h1>
      <h2>През пролетните и летните месеци нивата на газа са се покачили с 30% и никой не знае защо</h2>
      <address><time datetime="2019-11-18T12:36:00+00:00">18 Nov 2019, 12:36</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Учени от НАСА се опитват да разберат промяната в количеството кислород в марсианската атмосфера, предаде Би Би Си.</p>
      <p>Участващите в мисията „Кюриосити“ направили замерване на газа в атмосферата на Марс и установили, че нивата на кислород във „въздуха“ на Червената планета са се покачили с 30% през пролетните и летни месеци.</p>
      <p>Учените са категорични, че това явление не може да бъде обяснено с нито един химичен процес, който е познат на човечеството.</p>
      <p>Едно от възможните обяснения е, че планетата претърпява геологични промени, които водят до отделяне на повече кислород в атмосферата й. Според други обаче една от по-вълнуващите теории е наличието на микробен живот.</p>
      <p>Необичайните резултати са открити в база данни, събирана от марсохода „Кюриосити“ в продължение на три марсиански години (равняващи се на шест земни). Учените изследвали наличието на различни газове в атмосферата на планетата.</p>
      <p>Марсианската атмосфера е съставена предимно от въглероден диоксид, както и малки количества аргон, молекулярен кислород и метан.</p>
      <p>„Марс разполага с изключително малки количества вода, от които да се отделят пари. Нивата на кислород, които открихме са в пъти повече, отколкото може да се отдели от разпадането на водните молекули“, коментира д-р Тимъти МакКоночи, който е участвал в изследването.</p>
      <p>Още по-объркващото за учените е, че сезонното покачване на кислорода в атмосферата не е постоянно. Тези резултати намекват, че газът се произвежда от нещо, а после същото това нещо го „унищожава“.</p>
    </article>
  </body>
</html>