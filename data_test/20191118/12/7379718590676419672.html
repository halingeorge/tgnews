<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/18/quando-vi-dicono-che-le-ong-incentivano-le-partenze-dei-migranti-sappiate-che-non-e-vero?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-18T12:25:42+00:00"/>
    <meta property="og:title" content="Parlano i dati: Ong non sono pull factor per le partenze dei migranti"/>
    <meta property="og:description" content="Ora c'è pure uno studio che lo mostra, numeri alla mano. &quot;Dovremmo passare da politiche basate sulla paura a politiche supportate da dati e fatti&quot;, dicono i ricercatori"/>
  </head>
  <body>
    <article>
      <h1>Parlano i dati: Ong non sono pull factor per le partenze dei migranti</h1>
      <address><time datetime="2019-11-18T12:25:42+00:00">18 Nov 2019, 12:25</time> by <a rel="author">Lillo Montalto Monella</a></address>
      <p>Se le indagini della magistratura hanno tutte fatto un buco nell'acqua, ora arriva anche il conforto dell'evidenza empirica: no, le navi delle Ong non incentivano le partenze dei migranti dalla Libia. A influire sono piuttosto l'attività della controversa <a href="https://it.euronews.com/2019/11/10/patto-segreto-tra-malta-e-tripoli-per-riportare-i-migranti-in-libia">guardia costiera libica,</a> che addestriamo e supportiamo, oppure il bel tempo.</p>
      <p>Non ci sono evidenze empiriche che la presenza delle Ong nel Mediterraneo centrale tra il 2014 e il 2019 sia un "pull factor" - come hanno <a href="https://www.agi.it/fact-checking/sbarchi_migranti_di_maio_ong-2065092/news/2017-08-19/">sostenuto</a> alcuni politici italiani tra cui l'attuale ministro degli Esteri, Luigi Di Maio.</p>
      <p>Lo rivela uno studio pubblicato dall'European University Institute a firma dei ricercatori Matteo Villa e Eugenio Cusumano. Dall'analisi, intitolata <i>Sea Rescue NGOs: a Pull Factor of Irregular Migration?,</i> emerge come le partenze dalla Libia non siano collegate alle attività di salvataggio in mare delle varie Open Arms.</p>
      <p>Nonostante siano già state pubblicate diverse inchieste in merito, questo è il primo studio sistematico basato su dati che vanno dal 2014 a ottobre 2019.</p>
      <blockquote>Il nostro studio conferma che l'argomento del "fattore di attrazione" non è supportato da prove, bensì da credenze<cite>Matteo Villa <br/>Ispi</cite></blockquote>
      <p>"Dovremmo passare da politiche basate sulla paura a politiche supportate da dati e fatti. I nostri risultati mostrano che c'è uno spazio importante che può essere riempito da politiche pragmatiche", afferma Matteo Villa, ricercatore di Ispi, uno degli autori.</p>
      <p>Il recente summit de La Valletta tra Italia, Malta, Francia e Germania ha implicitamente rafforzato questa teoria secondo cui le attività di salvataggio delle Ong contribuiscano a incentivare le partenze, si legge nel documento.</p>
      <p>Guardando ai numeri, però, emerge una realtà diversa.</p>
      <p>Nel 2015, il numero totale delle partenze dalla Libia è leggermente diminuito rispetto al 2014 anche se i migranti salvati dalle Ong sono passati dallo 0,8 al 13% del totale; a partire dal luglio 2017, il numero di migranti in partenza dalla Libia è crollato nonostante quelle delle Ong siano state le imbarcazioni che hanno portato a termine più operazioni <i>Search and Rescue</i> (Sar).</p>
      <p>"Questo suggerisce che l'accordo tra l'Italia e le milizie libiche raggiunto nel luglio 2017 ha avuto un impatto molto maggiore sulla riduzione delle partenze rispetto ai conseguenti tentativi di limitare le attività delle Ong".</p>
      <p>
        <a href="https://it.euronews.com/2019/11/08/quanti-soldi-diamo-alla-libia-esattamente">
          <b>Quanto spendiamo sulla Libia, esattamente</b>
        </a>
      </p>
      <p>Nel 2019, anno in cui tutte le operazioni navali europee e italiane hanno smesso di effettuare direttamente salvataggi in mare e le Ngo sono rimaste le uniche a condurre operazioni Sar in mare - ad eccezione della cosiddetta Guardia Costiera libica - "non ci sono prove che suggeriscano che le partenze crescano quando le navi delle Ong si trovano in mare".</p>
      <figure>
        <img src="https://static.euronews.com/articles/stories/04/30/70/02/808x581_cmsv2_611f0be6-8cd1-5ab7-b467-e91e7e18bfa1-4307002.jpg"/>
        <figcaption>Le partenze giornaliere con le Ong in mare sono di meno rispetto a quando le Ong non ci sono. Il vero fattore decisivo sono le condizioni meteo. Cusumano/Villa, 2019</figcaption>
      </figure>
      <p>Alla fine del rapporto, i ricercatori suggeriscono alle autorità competenti di riprendere gradualmente le missioni di salvataggio come <i>Mare Nostrum.</i> "Una governance efficace, legale ed eticamente difendibile in tutto il Mediterraneo centrale dovrebbe combinare i tentativi di smantellare il traffico di esseri umani sulla terraferma con attività volte sia ad affrontare i fattori di spinta della migrazione, sia a migliorare le condizioni di vita dei migranti e l'accesso alla protezione sul territorio libico".</p>
      <p>
        <a href="https://it.euronews.com/2019/11/11/patto-malta-libia-coordinare-la-guardia-costiera-libica-e-un-atto-criminale">
          <b>Patto Malta-Tripoli, coordinare la guardia costiera libica è un atto criminale?</b>
        </a>
      </p>
    </article>
  </body>
</html>