<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89905"/>
    <meta property="og:site_name" content="Denník politika"/>
    <meta property="article:published_time" content="2019-11-18T12:35:01+00:00"/>
    <meta property="og:title" content="V obci Ladce má vzniknúť nový priemyselný areál, budú v ňom vyrábať zámkovú dlažbu aj obrubíky"/>
    <meta property="og:description" content="18.11.2019 (Webnoviny.sk) – Spoločnosť Presbeton Slovakia, s.r.o. plánuje v obci Ladce v okrese Ilava vybudovať nový výrobno-obchodný areál za 2,9 mil. eur. Vyrábať by v ňom mali betónové prvky, ako napríklad zámkovú dlažbu, plošnú dlažbu, obrubníky či murovacie tvárnice. Ako sa ďalej uvádza v zámere predloženom na posudzovanie vplyvov na životné prostredie (EIA), celková kapacita zariadenia by mala byť 96-tisíc ton za rok. S výstavbou areálu plánujú začať v marci budúceho roku, práce by mali byť ukončené rok nato."/>
  </head>
  <body>
    <article>
      <h1>V obci Ladce má vzniknúť nový priemyselný areál, budú v ňom vyrábať zámkovú dlažbu aj obrubíky</h1>
      <address><time datetime="2019-11-18T12:35:01+00:00">18 Nov 2019, 12:35</time> by <a rel="author">Webnoviny</a></address>
      <p>18.11.2019 (Webnoviny.sk) – Spoločnosť Presbeton Slovakia, s.r.o. plánuje v obci Ladce v okrese Ilava vybudovať nový výrobno-obchodný areál za 2,9 mil. eur. Vyrábať by v ňom mali betónové prvky, ako napríklad zámkovú dlažbu, plošnú dlažbu, obrubníky či murovacie tvárnice. Ako sa ďalej uvádza v zámere predloženom na posudzovanie vplyvov na životné prostredie (EIA), celková kapacita zariadenia by mala byť 96-tisíc ton za rok. S výstavbou areálu plánujú začať v marci budúceho roku, práce by mali byť ukončené rok nato.</p>
      <p>V súčasnosti spoločnosť pre svoju činnosť využíva prenajaté priestory v Trenčíne, ale rastúci dopyt si podľa zverejnených informácií vyžaduje vybudovanie nových výrobno-obchodných priestorov. Súčasťou areálu bude administratívna budova a výrobná hala.</p>
      <p>Administratívna budova bude predstavovať administratívne a sociálne zázemie firmy, jej súčasťou bude aj dielňa údržby. Výrobná hala má byť jednopodlažná, skladajúca sa z dvoch rozdielne vysokých prepojených lodí.</p>
      <p>Spoločnosť Presbeton Slovakia, s.r.o. bola do Obchodného registra SR zapísaná v roku 1991. V minulom roku jej tržby narástli o 38 % na 2,1 mil. eur.</p>
      <footer>Zdroj: Webnoviny.sk – <a href="https://www.webnoviny.sk/v-obci-ladce-ma-vzniknut-novy-priemyselny-areal-budu-v-nom-vyrabat-zamkovu-dlazbu-aj-obrubiky/"><u>V obci Ladce má vzniknúť nový priemyselný areál, budú v ňom vyrábať zámkovú dlažbu aj obrubíky</u></a> © SITA Všetky práva vyhradené.</footer>
    </article>
  </body>
</html>