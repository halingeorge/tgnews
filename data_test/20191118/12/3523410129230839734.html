<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640501/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%AA%D8%AD%D9%88%D9%84%D8%A7%D8%AA-%D9%85%D8%B1%D8%A8%D9%88%D8%B7-%D8%A8%D9%87-%D8%B1%D9%88%D9%86%D8%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:26:00+00:00"/>
    <meta property="og:title" content="جدیدترین تحولات مربوط به روند استیضاح ترامپ"/>
    <meta property="og:description" content="در جدیدترین تحولات مربوط به فرآیند استیضاح دونالد ترامپ، وی در توئیتی دستیار معاون خود را پس از آنکه در جریان ایراد شهادت در کنگره.."/>
  </head>
  <body>
    <article>
      <h1>
        <a href="https://www.bultannews.com/fa/news/640501/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%AA%D8%AD%D9%88%D9%84%D8%A7%D8%AA-%D9%85%D8%B1%D8%A8%D9%88%D8%B7-%D8%A8%D9%87-%D8%B1%D9%88%D9%86%D8%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE">جدیدترین تحولات مربوط به روند استیضاح ترامپ</a>
      </h1>
      <h2>در جدیدترین تحولات مربوط به فرآیند استیضاح دونالد ترامپ، وی در توئیتی دستیار معاون خود را پس از آنکه در جریان ایراد شهادت در کنگره..</h2>
      <address><time datetime="2019-11-18T12:26:00+00:00">18 Nov 2019, 12:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، اخیراً گزارش شد که جنیفر ویلیامز، دستیار سیاست خارجی مایک پنس، معاون رئیس‌جمهوری آمریکا که به تماس تلفنی ۲۵ ژوئیه گوش کرده بود، به قانونگذاران آمریکایی شهادت داده که تاکید ترامپ در گفتگوی تلفنی 25 ژوئیه با ولودیمیر زلنسکی، رئیس جمهور اوکراین مبنی بر اینکه دولت او تحقیقات سیاسی درباره جو بایدن، انجام دهد "از نظر من غیر عادی و نامناسب" بود.</p>
      <p>دونالد ترامپ، رئیس جمهور آمریکا در توئیتی به این اظهارات ویلیامز واکنش نشان داده و گفت:"به جنیفر ویلیامز، هر کسی که هست، بگویید هم متن مربوط به گفتگوهای تلفنی ریاست جمهوری را بخواند و هم بیانیه‌هایی که اخیرا اوکراین منتشر کرده است و بعد از آن برود با دیگر کسانی که هرگز حامی ترامپ نبودند، که من آنها را نمیشناسم و هرگز درباره آنها هم چیزی نشنیده‌ام، ملاقات کرده و روی یک حمله بهتر علیه رئیس جمهور کار کند.</p>
      <p>ترامپ در توئیتی دیگر هم به آنچه که او "دموکراتهای دیوانه و بیکار" خواند، حمله کرده و آنها را متهم کرد به این که "استیضاح را تبدیل به یک سلاح حزبی روتین کرده اند". او نوشت: "این بسیار برای کشور ما بد است و چیزی نیست که بنیانگذاران کشور ما مدنظر داشتند".</p>
      <p>ترامپ در توئیت دیگری هم گفت: "جمهوریخواهان و دیگران باید به یاد داشته باشند رئیس جمهور و وزیر امور خارجه اوکراین هر دو گفتند که هیچ فشاری (از سمت دولت آمریکا) روی آنها وجود نداشته است. آنها صحبتی از این که پول در نظر گرفته شده به آنها پرداخت نشده نکرده‌اند و بدون هیچ پیش‌شرطی پولشان را به دست آوردند. اما چرا آلمان، فرانسه و اروپا پولی به اوکراینی‌ها پرداخت نمی‌کنند".</p>
      <p>از سوی دیگر رودی جولیانی، وکیل دونالد ترامپ که از سوی برخی از شاهدان پرونده تحقیقات برای استیضاح ترامپ متهم به مشارکت در سیاست اعمال فشار دولت به اوکراین شده، گفت، شاهدانی که در جریان این تحقیقات در کنگره به ایراد شهادت پرداخته‌اند هیچ گونه سند و مدرکی دال بر وقوع ارتکاب جرم و تخلف ارائه نکرده‌اند.</p>
      <p>جولیانی هم در توئیتر نوشت:"بعد از احضار سه شاهد هیچ سندومدرکی از ارتکاب جرم ارائه نشده است. دو نفر اول که دیپلمات دائمی بوده‌اند هیچ اطلاع مستقیمی از چیزی نداشته و فقط چیزهایی را شنیده بودند و نفر سوم هم نه اطلاعی از چیزی داشت و نه حتی شایعه‌ای شنیده بود. این فرآیند مضحک است."</p>
      <p>چارلز شومر، رئیس اقلیت دموکرات مجلس سنای آمریکا هم از در اظهاراتی از دونالد ترامپ خواسته در چارچوب تحقیقات برای استیضاح وی در مجلس نمایندگان، به آنجا رفته و شهادت دهد.</p>
      <p>شومر گفت: "نانسی پلوسی، رئیس مجلس نمایندگان آمریکا از دونالد ترامپ دعوت کرد تا شهادت بدهد و من فکر می‌کنم که دعوت او کار درستی بوده است. اگر دونالد ترامپ با چیزی که می‌شنود موافق نیست و آنها را دوست ندارد نباید توئیت بفرستد بلکه باید به نزد کمیته مربوطه برود و با ادای سوگند شهادت بدهد و همچنین اجازه دهد همه کسانی که اطرافش هستند هم به نزد کمیته مربوطه بروند و با سوگند ایراد شهادت کنند. وقتی ترامپ از آمدن نزد کمیته سرباز می‌زند به ویژه حالا که پلوسی از او دعوت کرده و وقتی که اجازه نمی‌دهد همه کسانی که اطرافش هستند به آنجا بروند باید پرسید او دارد چه چیزی را پنهان می‌کند و چرا نگران روبرو شدن به گفته‌های این افراد است؟"</p>
      <p>در عین حال روزنامه وال‌استریت ژورنال آمریکا گزارش کرده، گوردون ساندلند، سفیر دولت ترامپ در اتحادیه اروپا مقامهای این دولت از جمله میک مولوینی، رئیس دفتر موقت کاخ سفید و ریک پری، وزیر انرژی آمریکا را از طریق ایمیل در جریان نتایج تلاشهایش برای متقاعد ساختن دولت اوکراین به انجام تحقیقات علیه بایدن قرار می‌داده است.</p>
    </article>
  </body>
</html>