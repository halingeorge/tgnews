<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717770/%D8%AA%D8%B4%D8%AF%DB%8C%D8%AF-%D9%86%D8%B8%D8%A7%D8%B1%D8%AA-%D9%87%D8%A7-%D8%A8%D8%B1-%D8%B9%D8%B1%D8%B6%D9%87-%DA%A9%D8%A7%D9%84%D8%A7%D9%87%D8%A7-%D8%AF%D8%B1-%D8%B3%D8%B7%D8%AD-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:58:47+00:00"/>
    <meta property="og:title" content="تشدید نظارت‌ها بر عرضه کالاها در سطح استان تهران"/>
    <meta property="og:description" content="مدیرکل دفتر هماهنگی امور اقتصادی استانداری تهران از تشدید نظارت‌ بر عرضه کالاها در سطح استان تهران خبر داد."/>
  </head>
  <body>
    <article>
      <h1>تشدید نظارت‌ها بر عرضه کالاها در سطح استان تهران</h1>
      <address><time datetime="2019-11-18T12:58:47+00:00">18 Nov 2019, 12:58</time> by <a rel="author">سیدمیثاق اختر</a></address>
      <p>مدیرکل دفتر هماهنگی امور اقتصادی استانداری تهران از تشدید نظارت‌ بر عرضه کالاها در سطح استان تهران خبر داد.</p>
      <p><b>به گزارش ایسنا،</b> علیرضا قاسمی فرزاد در تشریح مصوبات جلسه ستاد تنظیم بازار استان تهران گفت: هدف از برگزاری این جلسه ایجاد هماهنگی میان دستگاه‌های اجرایی و نظارتی در موضوع نظارت بر قیمت کالاها در سطح استان تهران و تشدید بازرسی‌ها بود.</p>
      <p>وی افزود: در شرایط موجود برخی از افراد و واحدهای صنفی ممکن است دست به گران فروشی و یا احتکار کالاها بزنند که برای جلوگیری از وقوع چنین  اتفاقی نیاز بود که هماهنگی‌های لازم میان دستگاه‌های اجرایی و نظارتی صورت بگیرد. در جلسه امروز گزارشی از اقداماتی که ظرف روزهای گذشته صورت گرفته ارائه شد و این اطمینان خاطر داده شده که در عرضه و تامین کالاها وهمچنین نظارت بر توزیع کالاها مشکلی نخواهیم داشت.</p>
      <p>وی تاکید کرد: گزارشی نیز در خصوص فعالیت صنوف و همچنین بازار تهران داده شد که مشکلی در این دو بخش هم وجود ندارد. روز گذشته با تهدید  و ارعاب برخی افراد به قصد اغتشاش و بی نظمی برخی مغازه داران برای مصون ماندن کالاهای خود چند ساعتی مغازه‌های خود را در بازار تعطیل کرده بودند که البته پس از چند ساعت فعالیت خود را آغاز کردند. امروز نیز با تامین امنیت بازار، مغازه داران به فعالیت روزمره خود مشغول شدند و هیچ مشکلی در سطح بازار تهران وجود ندارد.</p>
      <p>مدیر کل دفتر هماهنگی امور اقتصادی استانداری تهران در بخشی دیگری از صحبت‌های خود به ارائه گزارش توسط رئیس سازمان صنعت، معدن و تجارت استان تهران در جلسه امروز ستاد تنظیم بازار استان تهران اشاره کرد و افزود: تشدید کنترل و بازرسی در سطح استان صورت گرفته و در روزهای آتی نیز گشت‌های مشترک تعزیرات  حکومتی در سطح مجموعه‌های صنفی استان و شهرستان‌ها مشغول به نظارت و بازرسی در عرضه کالاها خواهند شد تا از هر گونه احتکار و گران فروشی جلوگیری کنند.</p>
      <p>
        <b>قاسمی فرزاد در پاسخ به سوالی در خصوص افزایش قیمت برخی کالاها گفت: تنها دو قلم برنج  پاکستانی و هندی افزایش قیمت اندکی داشتیم که در راستای حمایت از برنج ایرانی با صلاحدید ستاد تنظیم بازار توزیع این دو برنج نیز محدود شد تا حمایتی از برنج ایرانی داشته باشیم.</b>
      </p>
      <p>وی افزود: ۷۵ هزار تن مرغ در کل کشور ذخیره سازی شده که از این میان ۲۵ هزار تن سهمیه استان تهران است تا اگر احیانا قیمت مرغ در بازار بالا رفت این میزان مرغ به بازار تزریق شود.</p>
      <p>وی تاکید کرد: اندک افزایش قیمتی تخم مرغ نیز به دلیل تاثیر افزایش قیمت حمل و نقل بوده است.</p>
      <p>وی در خصوص نظارت بر قیمت نان در سطح استان تهران گفت: با توجه به اصلاح قیمت نان اتحادیه مربوطه موظف است که نرخ نامه را به تمامی نانوایان ابلاغ کند و نانوایان نیز باید براساس این نرخ نامه عمل کند و اگر از قیمت‌های اعلام شده تخطی و گران فروشی کنند تاکید ما بر جرایم نقدی است که بازدارندگی بیشتری دارد چرا که تعطیلی نانوایی قطعا برای مردم زحماتی را به همراه خواهد داشت.</p>
      <p>انتهای پیام</p>
    </article>
  </body>
</html>