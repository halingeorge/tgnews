<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/world/thliveri-i-nea-ekthesi-tou-oie-7-ekat-paidia-sterountai-tin-eleytheria-tous/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T12:38:39+00:00"/>
    <meta property="og:title" content="Θλιβερή η νέα έκθεση του ΟΗΕ : 7 εκατ. παιδιά στερούνται την ελευθερία τους"/>
    <meta property="og:description" content="Περίπου 7 εκατομμύρια παιδιά στερούνται την ελευθερία τους καθώς κρατούνται σε φυλακές, είναι υπό αστυνομική κράτηση, διαμένουν σε κέντρα κράτησης μεταναστών, σε οίκους για άτομα με ειδικές ανάγκες και άλλα ιδρύματα, σύμφωνα με έκθεση του ΟΗΕ."/>
  </head>
  <body>
    <article>
      <h1>Θλιβερή η νέα έκθεση του ΟΗΕ : 7 εκατ. παιδιά στερούνται την ελευθερία τους</h1>
      <h2>Περίπου 7 εκατομμύρια παιδιά στερούνται την ελευθερία τους καθώς κρατούνται σε φυλακές, είναι υπό αστυνομική κράτηση, διαμένουν σε κέντρα κράτησης μεταναστών, σε οίκους για άτομα με ειδικές ανάγκες και άλλα ιδρύματα, σύμφωνα με έκθεση του ΟΗΕ.</h2>
      <address><time datetime="2019-11-18T12:38:39+00:00">18 Nov 2019, 12:38</time> by <a rel="author">ΤοΒΗΜΑ Team</a></address>
      <p>Περίπου 7 εκατομμύρια παιδιά στερούνται την ελευθερία τους καθώς κρατούνται σε φυλακές, είναι υπό αστυνομική κράτηση, διαμένουν σε κέντρα κράτησης μεταναστών, σε οίκους για άτομα με ειδικές ανάγκες και άλλα ιδρύματα, σύμφωνα με έκθεση του ΟΗΕ.</p>
      <h3>Ευθύνη μας να δώσουμε πίσω στα παιδιά την παιδικότητά τους</h3>
      <p>Οι συντάκτες της έκθεσης, που δόθηκε σήμερα στη δημοσιότητα, τονίζουν ότι το γεγονός αυτό αντίκειται στη Σύμβαση του ΟΗΕ για τα Δικαιώματα του Παιδιού, την οποία έχουν υπογράψει σχεδόν 200 χώρες και η οποία επιτρέπει την κράτηση ατόμων κάτω των 18 ετών μόνο ως έσχατο μέτρο και για μικρό χρονικό διάστημα.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Αν και τα τελευταία χρόνια έχουν σημειωθεί πρόοδοι στην αντιμετώπιση του προβλήματος, πρέπει να γίνουν πολλά περισσότερα προκειμένου τα παιδιά να πάψουν να κρατούνται σε ιδρύματα και να τερματιστεί η κράτηση των ανήλικων μεταναστών, επεσήμανε ο Μάνφρεντ Νόβακ, ένας Αυστριακός που ήταν επικεφαλής της έρευνας.</p>
      <p>«Είναι ευθύνη μας να δώσουμε στα παιδιά πίσω την παιδική τους ηλικία», τόνισε.</p>
      <h3>Ζουν λιγότερο τα παιδιά υπό κράτηση</h3>
      <p>Στην έκθεση επισημαίνεται ότι τα παιδιά που ζουν σε συνθήκες κράτησης εμφανίζουν δέκα φορές συχνότερα ψυχιατρικές διαταραχές και πεθαίνουν σε πολύ μικρότερη ηλικία σε σχέση με όσα δεν έχουν βρεθεί ποτέ υπό κράτηση.</p>
      <p>Η ομάδα του Νόβακ βρήκε ότι τουλάχιστον 410.000 παιδιά κρατούνται κάθε χρόνο σε φυλακές ή εν αναμονή της εκδίκασης της υπόθεσής τους, ενώ 1 εκατομμύριο βρίσκεται υπό αστυνομική κράτηση.</p>
      <p>Επιπλέον οκτώ χώρες κρατούν συνολικά 330.000 ανήλικους μετανάστες.</p>
      <p>Ακόμη 5,4 εκατομμύρια παιδιά ζουν σε ιδρύματα, τα οποία «λόγω της ίδιας τους της φύσης δεν μπορούν να λειτουργήσουν χωρίς να στερούν την ελευθερία από τα παιδιά», αναφέρει η έκθεση.</p>
      <p>Τέλος, δεκάδες χιλιάδες παιδιά τζιχαντιστών του Ισλαμικού Κράτους κρατούνται σε καταυλισμούς εκτοπισμένων στη Συρία και στο Ιράκ.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>