<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640488/%D8%A2%D9%85%D8%B1%DB%8C%DA%A9%D8%A7%D8%AF%D9%88%D8%A8%D8%A7%D8%B1%D9%87-%D8%AE%D9%88%D8%A7%D8%B3%D8%AA%D8%A7%D8%B1-%D8%A2%D8%B2%D8%A7%D8%AF%DB%8C%E2%80%8C%D9%87%D8%A7%DB%8C-%D8%A8%DB%8C%D8%B4%D8%AA%D8%B1-%D8%A8%D8%B1%D8%A7%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D9%87%D9%86%DA%AF-%DA%A9%D9%86%DA%AF-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:05:00+00:00"/>
    <meta property="og:title" content="آمریکادوباره خواستار آزادی‌های بیشتر برای معترضان هنگ کنگ شد"/>
    <meta property="og:description" content="برخلاف هشدارهای پی در پی پکن در خصوص هرگونه مداخله خارجی در امور داخلی «هنگ کنگ»، یکی از مقام‌های ارشد آمریکا با صدور بیانیه‌ای ..."/>
  </head>
  <body>
    <article>
      <h1>
        <a href="https://www.bultannews.com/fa/news/640488/%D8%A2%D9%85%D8%B1%DB%8C%DA%A9%D8%A7%D8%AF%D9%88%D8%A8%D8%A7%D8%B1%D9%87-%D8%AE%D9%88%D8%A7%D8%B3%D8%AA%D8%A7%D8%B1-%D8%A2%D8%B2%D8%A7%D8%AF%DB%8C%E2%80%8C%D9%87%D8%A7%DB%8C-%D8%A8%DB%8C%D8%B4%D8%AA%D8%B1-%D8%A8%D8%B1%D8%A7%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D9%87%D9%86%DA%AF-%DA%A9%D9%86%DA%AF-%D8%B4%D8%AF">آمریکادوباره خواستار آزادی‌های بیشتر برای معترضان هنگ کنگ شد</a>
      </h1>
      <h2>برخلاف هشدارهای پی در پی پکن در خصوص هرگونه مداخله خارجی در امور داخلی «هنگ کنگ»، یکی از مقام‌های ارشد آمریکا با صدور بیانیه‌ای ...</h2>
      <address><time datetime="2019-11-18T12:05:00+00:00">18 Nov 2019, 12:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علیرغم <b>هشدارهای پکن</b> به کشورهای خارجی در خصوص هرگونه مداخله در<b> امور داخلی</b> «هنگ کنگ»، بار دیگر یک مقام آمریکایی در حمایت از معترضان خشن این منطقه، نیروهای امنیتی هنگ کنگ را به استفاده از زور علیه معترضان متهم کرد.</p>
      <p>بنا به گزارش خبرگازری رویترز، یک مقام ارشد آمریکا تصریح کرد: «ما استفاده غیرقابل توجیه از زور (علیه معترضان هنگ کنگ) را محکوم می‌کنیم و از تمامی طرفین می‌خواهیم که از خشونت خودداری کنند و در گفت‌وگوهای سازنده مشارکت داشته باشند».</p>
      <p>این مقام آمریکایی در ادامه با متهم کردن پکن به محدود کردن آزادی‌های معترضان هنگ کنگ گفت: «همانطور که رئیس‌جمهور (آمریکا)، گفت، آمریکا از پکن انتظار دارد تا به تعهداتش طبق بیانیه مشترک چین-بریتانیا احترام بگذارد و از آزادی‌های هنگ کنگ، نظام قانونی و شیوه‌های دموکراتیک امور محفاظت کند».</p>
      <p>واشنگتن در حالی از معترضان هنگ کنگ حمایت کرده است که اخیراً گزارش‌هایی منتشر شده که نشان می‌دهد معترضان از پنجشنبه هفته گذشته، با استفاده از تیر و کمان، نیروهای امنیتی را مورد حمله قرار می‌دهند.</p>
      <p>طبق این گزارش‌ها، در نتیجه اقدامات معترضان هنگ کنگ، شهری با جمعیت ۷.۵ میلیون نفر با هرج و مرج بی‌سابقه‌ای در زمینه رفت و آمد روبرو شده است و از طرف دیگر، معترضان، مهمات خود را از سنگ‌انداز و کوکتل مولوتوف به تیر و کمان‌هایی ارتقا داده‌اند که از باشگاه‌های ورزشی برداشته‌اند.</p>
      <p>از ماه ژوئن‌ (اواخر خرداد ماه)، منطقه نیمه مختار هنگ کنگ به صحنه آشوب تبدیل شده است و معترضانی که ابتدا به لایحه استرداد مجرمین به دولت مرکزی چین اعتراض داشتند، هم‌اکنون با لغو این لایحه همچنان به اعتراضات خشونت‌آمیز خود ادامه می‌دهند و خواستار آزادی‌های بیشتر شده‌اند و برای دولت شرط‌گذاری کرده‌اند.</p>
      <p>معترضان هنگ کنگ با زدن نقاب‌ بر صورت، اقدامات خرابکارانه‌ای را در سطح شهر انجام می‌دهند و به اموال دولتی و خصوصی آسیب وارد می‌کنند و نیروهای امنیتی و ساختمان‌های دولتی را مورد حملات خود قرار می‌دهند.</p>
      <p>این افراد که بر اساس شواهد متعدد مورد حمایت آمریکا و کشورهای اروپایی قرار دارند، این هفته تا جایی پیش رفتند که یک فرد معترض به خرابکاری‌ها را زنده زنده به آتش کشیدند.</p>
      <p>معترضان هنگ کنگ هم‌اکنون خواستار جدایی کامل از چین شده‌اند و در مقابل نیز دولت چین نیز به کشورهای غربی و به طور خاص آمریکا و بریتانیا در خصوص دامن زدن به اعتراضات هنگ کنگ هشدار داده و خواستار توقف مداخله در امور هنگ کنگ شده است.</p>
    </article>
  </body>
</html>