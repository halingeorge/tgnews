<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640512/%D8%B1%D8%AA%D8%A8%D9%87-%DB%B5%DB%B9-%D8%A7%DB%8C%D8%B1%D8%A7%D9%86-%D8%AF%D8%B1-%D8%AA%D9%88%D9%84%DB%8C%D8%AF-%D9%85%D8%AD%D8%B5%D9%88%D9%84%D8%A7%D8%AA-%D8%A7%D8%B1%DA%AF%D8%A7%D9%86%DB%8C%DA%A9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:43:00+00:00"/>
    <meta property="og:title" content="رتبه ۵۹ ایران در تولید محصولات ارگانیک"/>
    <meta property="og:description" content="رئیس انجمن ارگانیک بااشاره به اینکه ایران به رتبه۵۹جهان در زمینه تولیدات ارگانیکی رسیده است،گفت:۸۳هزار هکتار سطح زیر کشت محصولات ارگانیک در کشور است."/>
  </head>
  <body>
    <article>
      <h1>
        <a href="https://www.bultannews.com/fa/news/640512/%D8%B1%D8%AA%D8%A8%D9%87-%DB%B5%DB%B9-%D8%A7%DB%8C%D8%B1%D8%A7%D9%86-%D8%AF%D8%B1-%D8%AA%D9%88%D9%84%DB%8C%D8%AF-%D9%85%D8%AD%D8%B5%D9%88%D9%84%D8%A7%D8%AA-%D8%A7%D8%B1%DA%AF%D8%A7%D9%86%DB%8C%DA%A9">رتبه ۵۹ ایران در تولید محصولات ارگانیک</a>
      </h1>
      <h2>رئیس انجمن ارگانیک بااشاره به اینکه ایران به رتبه۵۹جهان در زمینه تولیدات ارگانیکی رسیده است،گفت:۸۳هزار هکتار سطح زیر کشت محصولات ارگانیک در کشور است.</h2>
      <address><time datetime="2019-11-18T12:43:00+00:00">18 Nov 2019, 12:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سید رضا نورانی در نشستی خبری با اشاره به برگزاری دوازدهمین دوره جشنواره<b> ارگانیک</b> در کشور اظهار داشت: به دلیل اینکه در برنامه ششم توسعه به بحث ارگانیک اشاره شده و نیز مقام معظم رهبری در سال ۹۴ بر تولید محصولات سالم تأکیدداشتند، سازمان <b>توسعه و تجارت</b> از ما خواست که این جشنواره را امسال نیز برگزار کنیم.</p>
      <p>وی با بیان اینکه جشنواره ارگانیک از ۲۸ آبان تا اول آذرماه در تهران برگزار می شود، تصریح کرد: در این جشنواره محصولاتی مانند عسل، چای، دمنوش، خشکبار، مرکبات و کیوی و غیره در معرض دید عموم قرار می گیرد و امسال مجوز دریافت کرده ایم که بتوانیم این محصولات را به فروش نیز برسانیم.</p>
      <p>به گفته نورانی قیمت محصولات ارگانیک براساس مصوبه جهانی ۲۰ تا ۳۰ درصد از محصولات رایج بالاتر است اما در جشنواره ارگانیک تمامی محصولات با ۳۰ درصد تخفیف به مردم عرضه می شود.</p>
      <p>رئیس انجمن ارگانیک ایران با بیان اینکه سال گذشته حدود ۴۳ میلیون دلار محصول ارگانیک از کشور صادر شده است، گفت: بیشتر محصولات صادراتی شامل پسته، زعفران، انجیر استهبانات، گیاهان دارویی، خرمای سیستان و بلوچستان و ... بوده است. ضمن اینکه محصولات ایرانی جای خود را در بازارهای اروپایی باز کرده و با استقبال مواجه می شوند.</p>
      <p>وی با اشاره به اینکه انجمن ارگانیک می تواند به عنوان یک بازوی پر کار در کنار دولت قرار گیرد، ادامه داد: در طول ۱۳ سال گذشته با کشورهای جهان ارتباط خوبی برقرار کردیم ضمن اینکه سازمان جهانی جنبش های کشاورزی ارگانیک نیز به ایران آمده و در اتاق بازرگانی صاحب دفتر شده و فعالیت خود را آغاز کرده است.</p>
      <p>نورانی با اشاره به اینکه ۸۳ هزار هکتار سطح زیر کشت محصولات ارگانیک در کشور است، گفت: رتبه ایران در بین ۲۸۳ کشور، ۵۹ است.</p>
      <p>رئیس انجمن ارگانیک ایران در بخش دیگری از سخنان خود با اشاره به تولید بسیار زیاد سیب درختی در کشور، تصریح کرد: متأسفانه امسال تولید سیب درختی بسیار زیاد است و وزارت جهاد کشاورزی نیز در این زمینه کوتاهی کرده است. چرا که وقتی تولید زیاد می شود باید این مسئله را پیش بینی کنند و زودتر تدابیر لازم را در نظر بگیرند اما اقدامات لازم برای برداشت این محصول پیش بینی نشده بود و دولت هیچ کمکی به تولید کنندگان نکرد.</p>
      <p>نورانی اظهار داشت: همچنین یارانه ای که قرار بود دولت به کشاورزان و صادر کنندگان سیب بدهد، پرداخت نشد. در حال حاضر نیز بارش برف باعث شده که بخشی از محصول زیر برف بماند و حتی هواشناسی چند روز زودتر به کشاورزان اعلام نکرده بود که قرار است بارندگی اتفاق بیفتد تا آنها تدابیری بیندیشند.</p>
      <p>وی افزود: دولت باید با توجه به شرایطی که ایجاد شده به کشاورزان کمک کند چرا که ممکن است باغات سیب آسیب جدی ببینند و از بین بروند.</p>
      <p>این فعال بخش خصوصی با اشاره به قرارداد ایران با اتحادیه اقتصادی اوراسیا نیز خاطرنشان کرد: متأسفانه دولت قراردادهایی را منعقد می کند بدون اینکه با بخش خصوصی مشورتی داشته باشد. در این تفاهم نامه نیز به جای اینکه به بخش تناژ توجه کنند به تعداد محصولات توجه شده و با افتخار اعلام می کند که امتیاز ۱۲۵ قلم را از روسیه گرفته ایم در حالی که ۸۵ قلم امتیاز واگذار شده است. اما مسئله این است که در این زمینه باید تناژ محصولاتی را که امتیاز آنها واگذار و یا اخذ می شود، مدنظر قرار داد.</p>
      <p>رئیس انجمن ارگانیک ایران ادامه داد: به طور کلی در شرایطی که وجود دارد این تفاهم نامه، تفاهم نامه خوبی بوده و می تواند تخفیفات گمرکی برای صادرات به روسیه داشته باشد.</p>
    </article>
  </body>
</html>