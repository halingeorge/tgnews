<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204582-ukrinvest-grupa-kupue-astroinvest-ukrayina-za-12-mln"/>
    <meta property="og:site_name" content="Mind UA"/>
    <meta property="article:published_time" content="2019-11-18T12:33:00+00:00"/>
    <meta property="og:title" content="«Укрінвест Група» купує «Астроінвест Україна» за $1,2 млн"/>
    <meta property="og:description" content="Cadogan Petroleum (Великобританія) продає вже другу свою «дочку» українській «Укрінвест Групі»"/>
  </head>
  <body>
    <article>
      <h1>«Укрінвест Група» купує «Астроінвест Україна» за $1,2 млн</h1>
      <h2>Cadogan Petroleum (Великобританія) продає вже другу свою «дочку» українській «Укрінвест Групі»</h2>
      <address>
        <time datetime="2019-11-18T12:33:00+00:00">18 Nov 2019, 12:33</time>
      </address>
      <p>Британська нафтогазова компанія з активами в Україні Cadogan Petroleum погодила продаж ще однієї своєї дочірньої компанії  – ТОВ «Астроінвест-Україна» (Зіньків Полтавської обл.) – компанії «Укрінвест Груп» (Київ) за $1,2 млн. Про це повідомляє сайт proactiveinvestors.co.uk.<br/>На початку жовтня Cadogan оголосила про продаж «Укрінвест Групі» своєї української «дочки» ПК «Газовидобування» (Полтава) за $2,8 млн.</p>
      <p>15 листопада Лондонська фондова біржа повідомила про погодження ще однієї угоди між компаніями – про продаж ТОВ «Астроінвест-Україна» за $1,2 млн.</p>
      <p>Таким чином загальна сума виручки анонсованих угод становить  $ 4 млн.</p>
      <p>Cadogan повідомляє, що продаж обох «дочок» входить до плану монетизації активів компанії в Україні. Британський нафтогазовидобувник має намір зміцнювати свої позиції в розробці Дебеславецького (Івано-Франківська область) та Монастирецького (Львівська область) родовищ на заході України, тоді як обидві продані компанії розташовані на сході.</p>
      <p>У жовтні генеральний директор Cadogan Гвідо Мікелотті заявляв,  що виручені від продажу кошти компанія планує направити на подальшу розробку свердловини Блаж-10 (Монастирецьке родовище).</p>
      <p>За підсумками 2018 року Cadogan отримала $ 12 млн чистого прибутку проти $1,6 млн чистого збитку в 2017 році. Середньодобовий видобуток зріс до 250 барелів нафтового еквівалента.</p>
      <p>«Астроінвест-Україна» займається постачанням газу в Україну з 2006 року з моменту входження в групу Cadogan. Компанія заявляє про налагодження тісної співпрацю з компаніями-резидентами Німеччини, Швейцарії та Польщі.<br/>В останні роки прибутки компанії скоротилися з 1,804 млрд грн в 2015 році до 0,07 млн грн в 2018 році. Всі ці чотири роки компанія завершувала з чистим збитком, зокрема минулого року він виріс до 102,11 млн грн з 91,75 млн грн роком раніше.</p>
      <p>ТОВ «Укрінвест Груп» зареєстровано в 2008 році на «МДІ Ентерпрайсіз Інк» (Беліз), займається постачанням газу. Кінцевий бенефіціар – Вікторія Перченко. 2018 рік компанія завершила з виручкою 10,5 млн грн.</p>
      <p>Як <a href="https://mind.ua/news/20196212-burisma-zlochevskogo-kupue-tov-astroinvest-ukrayina">повідомляв</a> Mind, раніше покупку компанії «Астроінвест-Україна» розглядала Burisma Holdings Миколи Злочевського.</p>
      <related>
        <h4>Також читайте</h4>
        <a href="https://mind.ua/news/20204702-partneri-ministra-energetiki-ssha-perri-vidobuvatimut-naftu-i-gaz-v-ukrayini-ap"/>
        <a href="https://mind.ua/news/20204681-kompaniya-galnaftogaz-ne-brala-uchasti-u-aukcioni-stosovno-hersonskoyi-naftoperevalki-okko"/>
        <a href="https://mind.ua/news/20204658-amerikanskij-ritejler-pridbav-25-rosijskoyi-merezhi-familia-za-225-mln"/>
      </related>
    </article>
  </body>
</html>