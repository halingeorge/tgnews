<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-diara-area-of-chautham-thana-shaken-by-fierce-firing-to-capture-land-in-khagaria-2855926.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T12:01:07+00:00"/>
    <meta property="og:title" content="खगड़िया में जमीन पर कब्जा करने को भीषण गोलीबारी से थर्राया दियारा क्षेत्र"/>
    <meta property="og:description" content="दियारा इलाके में बाढ़ के बाद नदी से निकली जमीन पर कब्जा को लेकर सोमवार की सुबह दो पक्षों में दर्जनों चक्र गोलीबारी हुई। गोलीबारी से आसपास में दहशत फैल गयी।  घटना चौथम थाना क्षेत्र के बसुलबा..."/>
  </head>
  <body>
    <article>
      <h1>खगड़िया में जमीन पर कब्जा करने को भीषण गोलीबारी से थर्राया दियारा क्षेत्र</h1>
      <address><time datetime="2019-11-18T12:01:07+00:00">18 Nov 2019, 12:01</time> by <a rel="author">चौथम(खगड़िया)। एक प्रतिनिधि</a></address>
      <p>दियारा इलाके में बाढ़ के बाद नदी से निकली जमीन पर कब्जा को लेकर सोमवार की सुबह दो पक्षों में दर्जनों चक्र गोलीबारी हुई। गोलीबारी से आसपास में दहशत फैल गयी।</p>
      <p> घटना चौथम थाना क्षेत्र के बसुलबा बहियार की बतायी जा रही है। हालांकि गोलीबारी की इस घटना में किसी के हताहत होने की सूचना नहीं है। इधर घटना के बाद अपराधियों की धर-पकड़ के लिए चौथम पुलिस दियारा इलाके में अपराधियों के ठिकानों पर छापेमारी तेज कर दी है। हालांकि अब तक किसी की गिरफ्तारी होने की सूचना नहीं है। </p>
      <p>घटना के संबंध में बताया जा रहा है कि सोनवर्षा एवं मोहनपुर गांव के बीच बसुलबा बहियार में दर्जनों एकड़ जमीन पर कब्जा को लेकर सोमवार की सुबह दो पक्ष जुट गए। उस जमीन पर जेल में बंद अपराधी घोघल यादव गुट के अपराधियों द्वारा मोहनपुर एवं ठुठी गांव के किसानों से रंगदारी के रूप में पैसा लिया जाता था। लेकिन इस बार कुछ किसानों ने रंगदारी देने से साफ मना कर दिया। इसके बाद अपराधियों ने मोहनपुर गांव निवासी किशोर पासवान के बेटे को पकड़ लिया। इसके बाद दोनों पक्ष जुट गए। इसके बाद माहौल तनावपूर्ण हो गया। देखते ही देखते दोनों पक्षों में गोलीबारी शुरू हो गई। बताया जा रहा है कि बाढ़ का पानी उतर जाने के बाद दर्जनों एकड़ जमीन नदी से बाहर निकली है। उसी जमीन पर कब्जा को लेकर भी दोनों पक्षों के बीच अदावत भी चल रही है। </p>
      <p>घटना की सूचना के बाद चौथम थानाध्यक्ष नीलेश कुमार के निर्देश पर सरसावा कैम्प पुलिस घटनास्थल पर पहुंची। पुलिस के पहुंचते ही सभी लोग भाग खड़े हुए। हालांकि समाचार लिखे जाने तक इस मामले में किसी भी पक्ष द्वारा प्राथमिकी दर्ज नहीं की गई थी। थानाध्यक्ष ने बताया कि अभी कोई आवेदन नहीं आया है। उन्होंने कहा कि गोलीबारी में शामिल अपराधियों की धर- पकड़ के लिए छापेमारी की जा रही है।  </p>
    </article>
  </body>
</html>