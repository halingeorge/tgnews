<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/region/268336.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-18T12:06:00+00:00"/>
    <meta property="og:title" content="Рибництво мовою цифр"/>
    <meta property="og:description" content="Чернігівщина має значний потенціал для створення значної кількості невеликих рибницьких та аквакультурних господарств, які зможуть вирощувати товарну рибу, займатись штучним відтворенням водних біоресурсів та надавати рекреаційні послуги."/>
  </head>
  <body>
    <article>
      <h1>Рибництво мовою цифр</h1>
      <address>
        <time datetime="2019-11-18T12:06:00+00:00">18 Nov 2019, 12:06</time>
      </address>
      <p>
        <b>Чернігівщина має значний потенціал для створення значної кількості невеликих рибницьких та аквакультурних господарств, які зможуть вирощувати товарну рибу, займатись штучним відтворенням водних біоресурсів та надавати рекреаційні послуги.</b>
      </p>
      <p>Аквакультура – це вид сільськогосподарської діяльності, що пов’язаний зі штучним розведенням, утриманням та вирощуванням водних біоресурсів у повністю або частково контрольованих умовах для одержання продукції, а також надання рекреаційних послуг.<br/>Бажаючі зайнятись аквакультурою можуть взяти водні об’єкти в користування на умовах оренди звернувшись до органів, що здійснюють розпорядження земельними ділянками під водою (водним простором) згідно з повноваженнями, визначеними <a href="https://zakon.rada.gov.ua/laws/show/2768-14">Земельним кодексом України.<br/></a>У Чернігівській області зареєстровано понад 100 суб’єктів господарювання які орендують рибогосподарські водні об’єкти для здійснення аквакультури. В оренду для цілей аквакультури надано 989,1 га ставів, 400 м2 садків та 120 м2 басейнів. У минулому році в  умовах аквакультури вирощено понад 190 тонн рибопосадкового матеріалу та майже 780 тонн товарної риби.<br/>«Аквакультура є пріоритетним напрямом розвитку рибного господарства. Наявність повної та достовірної звітної інформації про результати річної роботи суб’єктів аквакультури має величезне значення для держави. Розуміння статистики виробництва аквакультури та основних тенденцій дає змогу приймати правильні рішення стосовно її розвитку. Тому необхідно удосконалювати систему збору звітів та налагоджувати співпрацю з суб’єктами аквакультури», - наголосив начальник Управління Держрибагентства у Чернігівській області Микола Каленюк.<br/>Чернігівський рибоохоронний патруль контролює подачу звітності суб’єктами аквакультури за формою <a href="https://zakon.rada.gov.ua/laws/show/z0514-12">1 А - риба (річна).<br/></a>Нажаль не всі суб’єкти аквакультури належним чином виконують обов’язки, визначені <a href="https://zakon.rada.gov.ua/laws/show/5293-17">Законом України «Про аквакультуру»</a> щодо подання звітності.<br/>Тому, Чернігівський рибоохоронний патруль нагадує, що у термін до 10 січня 2020 року необхідно подати до Управління Державного агентства рибного господарства у Чернігівській області на адресу ін. 14005, м. Чернігів, вул. Пятницька, 69, звіт 1-А риба (річна) з підписами та мокрими печатками.<br/>Також попереджаємо орендарів про можливе припинення договору оренди у разі невиконання норм законодавства, в тому числі неподання звітності про обсяги виробництва продукції аквакультури. Дане рішення було прийнято на спільній нараді з Чернігівською облдержадміністрацією та органами місцевого самоврядування.<br/>За консультаціями, щодо заповнення звіту 1-А риба (річна) можна звертатися до відділу іхтіології та регулювання рибальства Чернігівського рибоохоронного патруля за телефоном <a href="http://newvv.net/region/about:blank">(0462) 676 - 038</a>.<br/><br/><a href="http://chng.darg.gov.ua/_ribnictvo_movoju_cifr_0_0_0_707_1.html">Джерело: сайт Чернігівського рибоохоронного патруля.</a></p>
    </article>
  </body>
</html>