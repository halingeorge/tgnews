<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622141/%D9%88%DB%8C%D9%84%D9%85%D9%88%D8%AA%D8%B3-%DA%A9%DB%8C-%D8%A8%D8%B1%D9%85%DB%8C%E2%80%8C%DA%AF%D8%B1%D8%AF%D8%AF-%DA%A9%D8%B3%DB%8C-%D9%86%D9%85%DB%8C%E2%80%8C%D8%AF%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T12:35:00+00:00"/>
    <meta property="og:title" content="ویلموتس کی برمی‌گردد؟ کسی نمی‌داند!"/>
    <meta property="og:description" content="با وجود نگرانی افکار عمومی، طرفداران و رسانه‌ها برای تیم‌ ملی، مارک ویلموتس و فدراسیون فوتبال موقتا کار را تعطیل کرده‌اند."/>
  </head>
  <body>
    <article>
      <h1>ویلموتس کی برمی‌گردد؟ کسی نمی‌داند!</h1>
      <address>
        <time datetime="2019-11-18T12:35:00+00:00">18 Nov 2019, 12:35</time>
      </address>
      <p>
        <i>با وجود نگرانی افکار عمومی، طرفداران و رسانه‌ها برای تیم‌ ملی، مارک ویلموتس و فدراسیون فوتبال موقتا کار را تعطیل کرده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«بازی‌های برگشت دور اول مقدماتی جام‌ جهانی قرار است سال آینده و از فروردین ماه آغاز شود. در نهایت ایران با بازی بحرین و عراق در آزادی، پرونده دیدارهای خود را می بندد.</p>
      <p>اولین بازی دور رفت ایران روز هفتم فروردین ماه سال ۹۹ مقابل هنگ کنگ در ورزشگاه آزادی خواهد بود. یعنی بیش از ۴ ماه دیگر تا بازی بعدی ایران فرصت باقی مانده است. این زمان از نظر کارشناسان می‌تواند باعث شود تا تیم‌ ملی تجدید قوا کند و با شکل و شمایل جدیدی در رقابت‌ها حاضر شود. تا این لحظه که برنامه‌ای برای این اتفاق دیده نمی‌شود.</p>
      <p>مارک ویلموتس بعد از بازی عراق به تهران بازگشت ولی بلافاصله کشور را ترک کرد. علت سفر او به تهران پرواز چارتر تیم ملی بود. در واقع فدراسیون هزینه سفر او به امارات و بعد بلژیک را نداد. بلکه ویلموتس را با چارتر به تهران آورد تا او بعد از چند ساعت توقف در سی آی پی فرودگاه ایران را ترک کند.</p>
      <p>نکته اینجاست که زمان بازگشت ویلموتس به ایران اصلا مشخص نیست. دیروز از یکی از اعضای هیات‌رئیسه فدراسیون فوتبال در این باره سوال کردیم و گفت: «برای او بلیت برگشت تهیه نشده است. فعلا فقط رفته است. البته آقای تاج بیشتر در جریان هستند ولی تا جایی که ما می دانیم زمان بازگشت او به کشور مشخص نیست.»</p>
      <p>به همین دلیل شایعات زیادی درست شده است. روز گذشته بعضی از منابع خبری می گفتند این رفتن دیگر برگشتن ندارد. با خبر شدیم بعضی از مقامات روی تاج فشار آورده‌اند قرارداد ویلموتس را فسخ کند. این فشار هم در چنین شرایطی طبیعی است. او پول هنگفتی از ایران می‌گیرد و در عمل، حتی ضعیف‌تر از بعضی مربیان داخلی است. کارشناسان می گویند اگر یک مربی ایرانی روی نیمکت تیم ملی بود بی‌شک ایران تا همین لحظه بهتر نتیجه می‌گرفت و حداقل به بحرین نمی‌باخت.</p>
      <p>فدراسیون فوتبال شایعات را تائید نکرده است. همه آن را رد می‌کنند و می‌گویند بحثی نیست. ظاهرا همه چیز به جلسه بعدی هیات رئیسه فدراسیون فوتبال کشیده شده است. قرار است در آنجا تاج و ساکت گزارشی از وضعیت تیم ملی دهند و اعضا در این باره نظرات خود را بیان کنند. از سویی اعضای کمیته فنی هم نسبت به عملکرد ویلموتس به شدت انتقاد دارند. آنها که عامل اصلی جدایی مجیدی از تیم امید بودند، هنوز گزارشی علیه ویلموتس ننوشته‌اند. به نظر می‌رسد کلا هوای همکاری ویلموتس و تیم‌ ملی غبارآلود است. همه در فدراسیون فوتبال منتظر هستند تا اتفاق تازه‌ای بیفتد ولی مهدی تاج تصمیم گرفته سکوت کند و فعلا چیزی نگوید.</p>
      <p>نکته اینجاست که تیم ملی در ۴ ماه آینده هم هیچ برنامه ای ندارد و تعطیل خواهد بود. در گذشته و در زمانی که بازی رسمی نبود، مربیان ملی تشکیل اردو می دادند و حداقل بازی دوستانه برگزار می کردند ولی از امروز تا روز ۷ فروردین ماه که تیم ملی با هنگ کنگ بازی دارد، هیچ دیدار دوستانه‌ای در برنامه نیست و کلا اردویی هم در نظر گرفته نشده است. منتقدان اعتقاد دارند این شرایط یعنی «ول کردن تیم بحران زده ملی» که از آن می‌توان تعبیر «بی‌توجی ویلموتس» را هم داشت. شاید هر مربی دیگری به جای او بود با توجه به بحران به وجود آمده حداقل با مسئولان فدراسیون پای میز می نشست و از آنها می‌خواست دو بازی و دو اردو برای تیمش در نظر بگیرند. اما همین که ویلموتس از ایران رفته و کلا علاقه‌ای به تشکیل اردو ندارد، می‌تواند نشانه چه چیز باشد؟ منتقدان خیلی شفاف می‌گویند نشانه بی تفاوتی او نسبت به تیم‌ ملی و نتایجش.</p>
      <p>از روز شنبه انتقادات از تیم ملی و ویلموتس اوج گرفته است. اکثر کارشناسان فدراسیون و این مربی بلژیکی را نشانه رفتند. تلویزیون هم انتقادات خود را علنی کرد. آیا این فشارها باعث می‌شود تا تاج سرانجام یک تصمیم «درست» بگیرد؟»</p>
    </article>
  </body>
</html>