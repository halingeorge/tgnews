<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/meningite_27enne_muore_a_genova-6572313/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T12:33:00+00:00"/>
    <meta property="og:title" content="Una ragazza di 27 anni è stata uccisa dalla meningite a Genova"/>
    <meta property="og:description" content="Ricoverata all'alba in gravi condizioni, è spirata poco dopo. Che cosa è la meningite e come difendersi"/>
  </head>
  <body>
    <article>
      <h1>Una ragazza di 27 anni è stata uccisa dalla meningite a Genova</h1>
      <h2>Ricoverata all'alba in gravi condizioni, è spirata poco dopo. Che cosa è la meningite e come difendersi</h2>
      <address><time datetime="2019-11-18T12:33:00+00:00">18 Nov 2019, 12:33</time> by <a rel="author">AGI - Agenzia Giornalistica Italia</a></address>
      <p>Una donna di 27 anni, ricoverata dall'alba in gravissime condizioni all'ospedale San Martino di Genova, è morta questa mattina per meningite nel reparto di rianimazione del pronto soccorso. La giovane era arrivata al nosocomio poco prima della 5 e, dopo i primi accertamenti, era stata ricoverata in Rianimazione. Come da protocollo, è stata attivata la profilassi su tutte le persone che hanno avuto contatti con la giovane.</p>
      <p>La meningite è un’infezione grave che può uccidere in sole 24 ore. Oppure causare sordità, perdita della vista, paralisi, perdita degli arti, danni agli organi e al cervello. Ogni anno la malattia colpisce 2,8 milioni di persone mentre in Italia sono oltre 1.000 quelle che la contraggono. La meningite può colpire chiunque, ma è più frequente tra neonati e tra bambini nei primi anni di vita e nelle persone che hanno il sistema immunitario non funzionante a dovere (anziani e malati).</p>
      <h3>Cos’è e come difendersi.</h3>
      <p>La meningite, si legge sul sito dell’Istituto Superiore di Sanità, è un’infiammazione delle membrane (le meningi) che avvolgono il cervello e il midollo spinale. La malattia è generalmente di origine infettiva e può essere virale, batterica o causata da funghi. La forma virale, detta anche meningite asettica, è quella più comune: di solito non ha conseguenze gravi e si risolve nell’arco di 7-10 giorni. La forma batterica (argomento di queste pagine) è più rara ma estremamente più seria, e può avere conseguenze fatali.</p>
      <h3>I sintomi</h3>
      <p>Per quanto riguarda i sintomi questi sono indipendenti dal germe che causa la malattia. I sintomi più tipici includono:</p>
      <ul>
        <li>irrigidimento della parte posteriore del collo (rigidità nucale)</li>
        <li>febbre alta</li>
        <li>mal di testa</li>
        <li>vomito o nausea</li>
        <li>alterazione del livello di coscienza</li>
        <li>convulsioni.</li>
      </ul>
      <p>Nei neonati, alcuni di questi sintomi non sono evidenti. Si possono però manifestare febbre, convulsioni, un pianto continuo, irritabilità, sonnolenza e scarso appetito.</p>
      <h3>La diagnosi</h3>
      <p>L’evidenza diagnostica, riporta il sito <a href="http://www.prevenzionemeningite.it/">Prevenzione Meningite</a>, viene raggiunta mediante analisi di una piccola quantità di liquido cerebrospinale prelevato mediante puntura lombare. Tale manovra non comporta rischi per il paziente, poiché il midollo spinale nell’adulto non oltrepassa i limiti della prima vertebra lombare. La natura e la gravità dell’infezione può essere stabilita identificando la natura e la quantità dei microrganismi patogeni. Se la meningite è di origine virale, i pazienti sono gravemente malati per alcuni giorni senza per questo perdere conoscenza, e se sottoposti a trattamento antibiotico, di solito si ristabiliscono entro una settimana. Se gli organismi patogeni sono di origine tubercolare, la guarigione richiede un tempo notevolmente più lungo. Inizialmente, i sintomi si limitano a malessere generale, mal di capo e irrequietezza; vengono colpiti anche alcuni nervi craniali.</p>
      <h3>Come proteggersi</h3>
      <p>Un’indicazione per evitare di contrarre la meningite è quella di evitare i luoghi sovraffollati, ma l’unica arma davvero efficace sono i vaccini. In Italia ci sono 3 tipi vaccini che permettono di difendersi:</p>
      <ul>
        <li>Il vaccino coniugato contro l'Haemophilus influenzae tipo b, che viene somministrato di routine a tutti i bambini che iniziano il ciclo vaccinale (è incluso nel vaccino esavalente che viene abitualmente somministrato nel primo anno di vita)</li>
        <li>Il vaccino eptavalente coniugato contro lo Pneumococco che è in grado di proteggere contro i 7 tipi di Pneumococco più diffusi e responsabili del 70-80% delle meningiti da pneumococco</li>
        <li>Il vaccino coniugato contro il Meningococco diretto contro il tipo C, responsabile del 30-50% delle meningiti da meningococco</li>
      </ul>
      <h3>I casi in Italia</h3>
      <p>Ogni anno in Italia più di mille persone contraggono la meningite e di queste circa una ogni due viene colpita da meningite meningococcica. In particolare, i sierogruppi B e C sono particolarmente diffusi nel nostro Paese. Secondo i dati epidemiologici dell’Istituto Superiore di Sanità (ISS), la meningite meningococcica provoca il decesso nell’8-14% dei pazienti colpiti. In assenza di cure adeguate, il tasso di mortalità sale addirittura al 50%.</p>
      <p>Quanto al sierotipo B, oltre ad essere particolarmente aggressivo con altissima letalità, è responsabile da solo di circa l’80% dei casi in età pediatrica, con una massima incidenza soprattutto nel primo anno di vita, tra il 4° e l’8° mese. Se si considera invece la situazione epidemiologica a livello mondiale, secondo i dati dell’Organizzazione Mondiale della Sanità (OMS), ogni anno si verificano 500 mila casi di meningite meningococcica, di cui circa 50 mila letali.</p>
      <p>Inoltre, il 5-10% delle persone che contraggono l’infezione muore nonostante la malattia venga diagnosticata in tempo e si riceva un trattamento appropriato. Per quanto riguarda il sierotipo B del meningococco, si stima che nel mondo si verifichino ogni anno tra i 20 mila e gli 80 mila casi, con un tasso di letalità medio del 10%.</p>
    </article>
  </body>
</html>