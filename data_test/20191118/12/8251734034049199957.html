<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/economia/produzione-industriale-situazione-ancora-in-stagnazione/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-11-18T12:03:40+00:00"/>
    <meta property="og:title" content="Produzione industriale: situazione ancora in stagnazione"/>
    <meta property="og:description" content="Produzione industriale in Piemonte: i report mostrano ancora segno negativo per il terzo trimestre 2019."/>
  </head>
  <body>
    <article>
      <h1>Produzione industriale: situazione ancora in stagnazione</h1>
      <h2>I dati relativi al terzo trimestre del 2019 recano ancora segno negativo.</h2>
      <address>
        <time datetime="2019-11-18T12:03:40+00:00">18 Nov 2019, 12:03</time>
      </address>
      <figure>
        <img src="https://notiziaoggivercelli.it/media/2016/04/Continua-la-ripresa-industriale-vercellese-57061b66652821-650x471.jpg"/>
      </figure>
      <p>Produzione industriale in Piemonte: i report mostrano ancora segno negativo per il terzo trimestre 2019.</p>
      <h3>Produzione industriale piemontese</h3>
      <p>Nell’ambito della consueta collaborazione tra Unioncamere Piemonte, Intesa Sanpaolo e UniCredit per il monitoraggio della congiuntura economica piemontese, Unioncamere Piemonte ha presentato oggi i dati della 192ª “Indagine congiunturale sull’industria manifatturiera” realizzata in collaborazione con gli Uffici studi delle Camere di commercio provinciali. La rilevazione è stata condotta nei mesi di ottobre e novembre con riferimento ai dati del periodo luglio-settembre 2019 e ha coinvolto 1.909 imprese industriali piemontesi, per un numero complessivo di 107.833 addetti e un valore pari a circa 59,4 miliardi di euro di fatturato.</p>
      <h3>Trend negativo</h3>
      <p>Il III trimestre 2019 conferma la fase di stagnazione che ha colpito la manifattura piemontese a partire dalla seconda metà del 2018. La produzione industriale ha segnato, per il quinto trimestre consecutivo, una variazione tendenziale negativa (-0,2%), frutto del preoccupante trend esibito dai mezzi di trasporto e dal comparto dell’elettricità e dell’elettronica, nonché delle flessioni registrate, in termini produttivi, da una parte delle realtà territoriali. La contrazione del periodo luglio-settembre 2019 risulta, tuttavia, di intensità inferiore rispetto a quanto evidenziato nei tre trimestri precedenti e pari a quella registrata nel III trimestre del 2018.</p>
      <related>
        <h4>Leggi anche:</h4>
        <a href="https://notiziaoggivercelli.it/economia/fca-conferma-trattative-per-una-possibile-fusione-con-peugeot/"/>
      </related>
      <h3>Il mercato</h3>
      <p>Il calo della produzione industriale si associa alla stazionarietà evidenziata sul mercato interno dagli ordinativi (+0,2%). In peggioramento rispetto ai trimestri precedenti, con un risultato negativo appaiono invece, nel trimestre in esame, gli ordinativi provenienti dai mercati esteri (-0,9%). Il fatturato totale mostra una crescita debole +0,6%, mentre la componente estera registra un incremento dell’1,2%; peggiora rispetto al III trimestre 2018 il grado di utilizzo degli impianti che si attesta al +65,8%.</p>
    </article>
  </body>
</html>