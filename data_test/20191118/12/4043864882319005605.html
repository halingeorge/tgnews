<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232296/"/>
    <meta property="og:site_name" content="Українська правда"/>
    <meta property="article:published_time" content="2019-11-18T12:29:51+00:00"/>
    <meta property="og:title" content="На виборах у Білорусі до парламенту не пройшов жодний опозиціонер"/>
    <meta property="og:description" content="Згідно з попередніми результатами парламентських виборів у Білорусі до нижньої палати парламенту не пройшов жоден опозиційний кандидат."/>
  </head>
  <body>
    <article>
      <h1>На виборах у Білорусі до парламенту не пройшов жодний опозиціонер</h1>
      <address>
        <time datetime="2019-11-18T12:29:51+00:00">18 Nov 2019, 12:29</time>
      </address>
      <p>Згідно з попередніми результатами парламентських виборів у Білорусі до нижньої палати парламенту не пройшов жоден опозиційний кандидат.</p>
      <p><b>Джерело:</b> дані Центральної виборчої комісії Білорусі, подані "<a href="https://www.radiosvoboda.org/a/news-bilorus-vybory-parlament-bez-opozytsiji/30277924.html">Радіо Свобода</a>"</p>
      <p><b>Деталі:</b> До Палати представників Національних зборів, за даними ЦВК, обрані представники Білоруської патріотичної партії, Республіканської партії праці і справедливості, Ліберально-демократичної партії, Білоруської аграрної партії, комуністи, а також представники громадського об'єднання "Біла Русь". Усі вони підтримують політику влади.</p>
      <p>У минулому скликанні нижньої палати білоруського парламенту, працювали двоє опозиційних депутатів – Ганна Канопацька з Об’єднаної громадянської партії і Олена Анісим з "Товариства білоруської мови".</p>
      <p>На цьогорічних виборах майже всі опозиційні кандидати були відсіяні владою в процесі реєстрації та агітаційного періоду.</p>
      <p>
        <b>Передісторія:</b>
      </p>
      <ul>
        <li>17 листопада близько 7 мільйонів громадян Білорусії, що мають право голосу, обирали 110 депутатів нижньої палати парламенту країни. На депутатські мандати претендували близько 500 кандидатів. Явка на виборах, за даними ЦВК Білорусі, <a href="https://www.pravda.com.ua/news/2019/11/18/7232242/">перевищила 77%</a>. За виборами стежили близько тисячі міжнародних спостерігачів від ОБСЄ і СНД.</li>
        <li>Активісти Білоруського Гельсінського комітету та центру "Весна" в рамках кампанії "Правозахисники за вільні вибори" заявили про примус, шантаж і маніпуляції під час дострокового голосування на виборах.</li>
        <li>Євросоюз уже багато років не визнає президентські і парламентські вибори в Білорусі такими, що відповідають міжнародним стандартам.</li>
        <li>Олександр Лукашенко править Білоруссю вже понад 25 років, це довше, ніж будь-який інший лідер у Європі.</li>
      </ul>
      <related>
        <a href="https://www.pravda.com.ua/news/2019/11/18/7232242/"/>
        <a href="https://www.pravda.com.ua/news/2019/11/17/7232215/"/>
        <a href="https://www.pravda.com.ua/news/2019/11/17/7232212/"/>
      </related>
    </article>
  </body>
</html>