<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/diaxeirisi-aporrimmatwn-eikones-ntropis-ydra-a-113513.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T12:05:00+00:00"/>
    <meta property="og:title" content="Διαχείριση απορριμμάτων: Εικόνες ντροπής για την Ύδρα - Οριστική λύση του ΥΠΕΝ"/>
    <meta property="og:description" content="Στην Ύδρα μετέβη το Σάββατο 16 Νοεμβρίου 2019 ο γενικός γραμματέας Διαχείρισης Αποβλήτων του ΥΠΕΝ, κ. Μανώλης Γραφάκος."/>
  </head>
  <body>
    <article>
      <h1>Διαχείριση απορριμμάτων: Εικόνες ντροπής για την Ύδρα - Οριστική λύση του ΥΠΕΝ</h1>
      <address>
        <time datetime="2019-11-18T12:05:00+00:00">18 Nov 2019, 12:05</time>
      </address>
      <p>Στην Ύδρα μετέβη το Σάββατο 16 Νοεμβρίου 2019 ο γενικός γραμματέας Διαχείρισης Αποβλήτων του ΥΠΕΝ, κ. Μανώλης Γραφάκος.</p>
      <p>Συνοδευόμενος από αντιπροσωπεία του Υπουργείου, ο κ. Γραφάκος συναντήθηκε με τον δήμαρχο Ύδρας, κ. Γεώργιο Κουκουδάκη για το μείζον ζήτημα της διαχείρισης των απορριμμάτων στο νησί.</p>
      <p>Κατά τη συνάντησή τους συζητήθηκαν η ανάγκη της χωριστής διαλογής απορριμμάτων και η οριστική αποφυγή της ανεξέλεγκτης διάθεσής τους, όπως γίνεται έως και σήμερα σε Χώρο Ανεξέλεγκτης Διάθεσης Απορριμμάτων (ΧΑΔΑ) στην Ύδρα.</p>
      <p>Οι δυνατότητες επίλυσης του προβλήματος που συζητήθηκαν αφορούν:</p>
      <ul>
        <li>στην άμεση διαλογή στην πηγή (ανακύκλωση),</li>
        <li>στη λειτουργία μιας ολοκληρωμένης μονάδας διαλογής ανακυκλώσιμων υλικών και κομποστοποίησης, ώστε να μειωθούν τα υπολείμματα και να καταστεί δυνατή - σε πρώτη φάση, </li>
        <li>η συσκευασία και η μεταφορά τους στην ηπειρωτική χώρα,</li>
        <li>τα οποία θα οδηγούνται προς τελική διαχείριση.</li>
      </ul>
      <p>Για την υλοποίηση ενός ολοκληρωμένου σχεδιασμού για την Ύδρα, τέθηκαν επίσης υπ’ όψιν οι περιορισμοί αρχαιολογικού ενδιαφέροντος, αλλά και ζητήματα που αφορούν στη διασύνδεση του νησιού με την ηπειρωτική χώρα.</p>
      <p>«Το πρόβλημα της Ύδρας είναι σήμερα ένα από τα 5 οξύτερα προβλήματα της χώρας στη διαχείριση απορριμμάτων. Στόχος μας είναι μέχρι το 2021 να το έχουμε λύσει οριστικά, να έχουμε αποκαταστήσει τον ΧΑΔΑ και να έχουμε σβήσει και το πρόστιμο», τόνισε ο γ.γ.</p>
      <p>Να σημειωθεί ότι από τον Ιούνιο του 2015 έως και τον Ιούνιο του 2019, από το Ευρωπαϊκό Δικαστήριο έχουν επιδικαστεί στη χώρα μας πρόστιμα ύψους 720.000 ευρώ για τον μη σύννομο τρόπο διαχείρισης απορριμμάτων και την παράνομη λειτουργία ΧΑΔΑ στην Ύδρα. Για το συγκεκριμένο μόνο νησί, κάθε εξάμηνο, η χώρα μας επιβαρύνεται με 80.000 ευρώ.</p>
      <p>Ειδικά για το θέμα της Ύδρας, ο κ. Γραφάκος, τις αμέσως επόμενες ημέρες, θα συναντηθεί με στελέχη του Ειδικού Διαβαθμιδικού Συνδέσμου Νομού Αττικής (ΕΔΣΝΑ).</p>
    </article>
  </body>
</html>