<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/kilograms-kulturas/gan-latviski-gan-eksotiski--kulturas-notikumus-piedava-lilita-eglite.a338792/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T12:54:00+00:00"/>
    <meta property="og:title" content="Gan latviski, gan eksotiski – kultūras notikumus piedāvā Lilita Eglīte"/>
    <meta property="og:description" content=" "/>
  </head>
  <body>
    <article>
      <h1>Gan latviski, gan eksotiski – kultūras notikumus piedāvā Lilita Eglīte</h1>
      <address><time datetime="2019-11-18T12:54:00+00:00">18 Nov 2019, 12:54</time> by <a rel="author" href="https://www.lsm.lv/autors/lilita-eglite/" target="_blank">Lilita Eglīte</a></address>
      <p>
        <b> </b>
      </p>
      <p>
        <b>Nedēļa pēc 18. novembra vienmēr ir bagāta īpašiem notikumiem. Savus visīpašākos kultūrfaktus atlasījusi un jūsu ievērībai piedāvā raidījuma „Ielas garumā” autore, sabiedrisko mediju balvas „Kilograms kultūras” žūrijas locekle Lilita Eglīte.</b>
      </p>
      <figure>
        <img src="https://static.lsm.lv/media/2019/11/large/1/c4dk.jpg"/>
        <figcaption>
          <b>“Katra diena simtgadē. Gadalaiki”</b>
          <cite>Foto: publicitātes</cite>
        </figcaption>
      </figure>
      <h3>Katra diena simtgadē</h3>
      <p>Nedēļā, kad alkstam izdzīvot emocionāli piepildītus mirkļus, noteikti iederēsies kinorežisores Dzintras Gekas jaunā filma “Katra diena simtgadē. Gadalaiki”. Unikāls projekts, kuru īstenojusi daudzskaitlīga operatoru, montāžas režisoru un citu palīgu komanda, dos iespēju vēlreiz izbaudīt vai no jauna piedzīvot 2018. gada notikumus. Ledus skulptūru festivāls Jelgavā un izcilā Guna Zariņa manā vismīļākajā JRT izrādē “Dieviņš pillā”, līvu sanākšana jūras krastā un ērģelniece Iveta Apkalna, ūdens policija un Aglonas svētceļnieki, riteņbraucēju un mazbānīša ātruma rekordi, „Aerodium” vēja tunelis Siguldā un “Pūt, vējiņi!” Dziesmu svētku noslēguma koncertā... Filmas pirmizrāde šodien, 18. novembrī, kinoteātrī “Splendid Palace”.</p>
      <figure>
        <img src="https://static.lsm.lv/media/2019/10/large/1/bydh.jpg"/>
        <figcaption>
          <cite>Foto: Publicitātes attēls</cite>
        </figcaption>
      </figure>
      <h3>Kā ābeļdārzs ir brīvība</h3>
      <p>“Kā ābeļdārzs ir brīvība”- tik poētiski dziļu nosaukumu savai jaunajai muzikālajai poēmai devuši dzejniece Māra Zālīte un komponists Jānis Lūsēns. Simboliski, ka uzveduma pirmizrāde 23. novembrī notiks Jelgavā – pilsētā, kurā 1919. gada novembrī tika sakauts Bermonta karaspēks. Ticību brīvai Latvijai palīdzēs stiprināt lieliski mākslinieki: aktieri Artūrs Skrastiņš un Ilze Ķuzule – Skrastiņa, dziedātāji Andris Ērglis un Kristīne Zadovska, Jelgavas meiteņu koris “Spīgo”, jauktais koris “Balti” un vīru koris “Frachori”.</p>
      <figure>
        <img src="https://static.lsm.lv/media/2015/06/large/0/495w.jpg"/>
        <figcaption>
          <cite>Foto: LSM / Андрей Шаврей</cite>
        </figcaption>
      </figure>
      <h3>Paradoksu meistars Juris Dimiters</h3>
      <p>Mākslinieks Juris Dimiters allaž pratis paskatīties uz notikumiem no cita, tikai sev raksturīga leņķa, izpelnoties gan apbrīnu, gan nopēlumu.</p>
      <blockquote>Eleganti asprātīgs un sāpīgi urdošs Dimiters varētu būt arī savā personālizstādē “Mana laika zīmes”,</blockquote>
      <p>kas aptver mākslinieka radošo darbību no 1960. gadiem līdz mūsdienām. Paradoksi, metaforas, asprātības, bijušo parādību nebijušas kombinācijas un citas  Dimitera laika zīmes  no  22. novembra būs apskatāmas izstādē Rīgā, mākslas galerijā “MuseumLV” .</p>
      <figure>
        <img src="https://static.lsm.lv/media/2019/10/large/1/c0iw.jpg"/>
        <figcaption>
          <cite>Foto: Publicitātes attēls</cite>
        </figcaption>
      </figure>
      <h3>Trubadūre no Gambijas</h3>
      <p>Nedēļas nogalē vilina arī Liepāja. Tur varēs klausīties afrikāņu džeza, soula un fanka mūziku un dzīvajā izpildījumā dzirdēt arī K O R U. Šoreiz ar to nav domāts sievietes vārds, bet afrikāņu stīgu instruments jeb Rietumāfrikas arfa. Tradicionāli šo instrumentu spēlē tikai afrikāņu vīrieši, kuri dzimuši Rietumāfrikas trubadūru ģimenēs. Taču koncertzālē “Lielais dzintars” 23. novembrī plkst. 18.00 muzicēs koras virtuoze no Gambijas Sona Džobarte ( Sona Jobarteh) ar savu grupu. Intriģējoši, ka viņa nāk no trubadūru dzimtas un ir pirmā sieviete pasaulē, kas kļuvusi par koras virtuozi.   </p>
      <related>
        <h4>Saistītie raksti</h4>
        <a href="https://www.lsm.lv/raksts/kultura/muzika/muziku-apvienibas-tev-tuvuma-koncertos-skanes-ipasa-dziesma-par-ziemassvetku-kartisu-tradicijam.a338727/"/>
        <a href="https://www.lsm.lv/raksts/kultura/kino-foto-un-tv/ltv-filma-maras-puse-piedzivo-pirmizradi-tukuma.a338684/"/>
        <a href="https://www.lsm.lv/raksts/kultura/kino-foto-un-tv/filma-maras-puse-atklas-nezinamo-par-labi-zinamo-dzejnieci-maru-zaliti.a338553/"/>
        <a href="https://www.lsm.lv/raksts/kultura/kino-foto-un-tv/dienas-ka-skrejlapinas-valsts-svetkos-pirmizrade-dzintras-gekas-filmai-par-simtgadi.a338594/"/>
        <a href="https://www.lsm.lv/raksts/kultura/kino-foto-un-tv/latvijas-dzimsanas-diena-ltv--svetku-tiesraides-un-pirmizrade-dokumentalajai-filmai-par-maru-zaliti.a338259/"/>
        <a href="https://www.lsm.lv/raksts/kultura/muzika/liepaja-18-novembra-svetku-koncerta-savisies-varoniba-rupes-vejs-un-zvaigznes.a338139/"/>
        <a href="https://www.lsm.lv/raksts/kultura/kilograms-kulturas/svetku-nedela-bez-lapam-un-himnas-iesakam-kulturas-notikumus.a338103/"/>
        <a href="https://www.lsm.lv/raksts/kultura/teatris-un-deja/foto-latviesu-originaloperas-suitu-saga-pirmizrade.a338045/"/>
      </related>
    </article>
  </body>
</html>