<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/health/sluchayat-s-pochinaloto-dete-v-sofiya-ne-bil-izoliran-tryabva-pregled-na-tsyalata-sistema.html"/>
    <meta property="og:site_name" content="News.bg"/>
    <meta property="article:published_time" content="2019-11-18T12:54:17+00:00"/>
    <meta property="og:title" content="Случаят с починалото дете в София не бил изолиран, трябва преглед на цялата система"/>
    <meta property="og:description" content="Д-р Стойчо Кацаров: Не е достатъчно да се извърши проверка само на няколко лекари"/>
  </head>
  <body>
    <article>
      <h1>Случаят с починалото дете в София не бил изолиран, трябва преглед на цялата система</h1>
      <address><time datetime="2019-11-18T12:54:17+00:00">18 Nov 2019, 12:54</time> by <a rel="author" href="https://news.bg/author/antoniya-choreva" target="_blank">Антония Чорева</a></address>
      <p><b>3-годишно дете почина, след като бе разигравано от три столични болници.</b> Родителите търсят възмездие, а обществото - какви са пробойните в здравеопазването.</p>
      <p><b>News.bg потърси по темата д-р Стойчо Кацаров</b>, който е председател на Центъра за защита на правата на пациентите.</p>
      <p>По думите му някои хора казват "някой лекар не си е свършил работата, не е преценил, че детето е много болно и е трябвало да прецени да го хоспитализира".</p>
      <p>"Аз обаче искам да обърна внимание на един друг, според мен, много важен елемент. <b>Министърът каза, че <a href="https://news.bg/crime/proveryavat-tri-stolichni-bolnitsi-zaradi-pochinalo-3-godishno-dete.html">ще провери трите болници</a> и ако има виновни, ще ги накаже.</b> Но според мен трябва да бъде извършена <b>проверка и на самата организация на медицинската помощ</b>, дали самата организация не създава условия за такива случаи, защото<b> това не са изолирани случаи,</b> ние знаем за тези, при които някой е починал или е станал медиен скандал. Тези, които са върнати, но са оцелели, ние не знаем за тях", обясни д-р Кацаров.</p>
      <p>Затова той смята, че т<b>рябва да бъде направен преглед на следните звена:</b> колко се плаща за този вид медицинска помощ, дали е свързано с проблемите с разделянето и взаимоотношенията на неотложната медицинска помощ, има ли връзка с месечните лимити на болницата, има ли връзка с лимитите на леглата на болниците и отказа им да приемат пациенти, защото няма да бъдат платени, защото лимитът на легла е изпълнен. И още няколко проблема - и<b>ма ли връзка с медицинските стандарти и ограниченията за това кой може да приема и преглежда дете и кой не,</b> има ли връзка със заплащането на педиатричните клинични пътеки, заради което протестираха педиатрите.</p>
      <p>"Всички тези въпроси, ако утре не искаме да имаме същия случай отново, трябва да бъдат прегледани. <b>Не е достатъчно да се извърши проверка само на няколко лекари</b>, които са работили с това дете, ако искаме да има резултат", каза още Кацаров.</p>
      <p>Специалистът смята, че в този случай, дори когато не са извършени прегледи, не е сигурно дали, ако детето е било хоспитализирано, е нямало да приключи по същия начин, защото <b>има <a href="https://news.bg/health/infektsiya-veroyatno-prichinila-smartta-na-3-godishnoto-dete-ot-sofiya.html">много тежко протичащи заболявания,</a> но това не отменя задължението да се положи дължимата грижа.</b></p>
      <p>"Нямаше сега да има скандали, ако детето е било хоспитализирано и бяха положени грижи", категоричен е д-р Кацаров, който в заключение добави, че в случая с това детенце очевидно <b>дължимата грижа не е положена.</b></p>
    </article>
  </body>
</html>