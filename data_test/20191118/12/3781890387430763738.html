<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742344"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T12:42:00+00:00"/>
    <meta property="og:title" content="&quot;ทีมขี่ม้าอีเวนท์ติ้งไทย&quot;สร้างประวัติศาสตร์คว้าตั๋วโอลิมปิกเกมส์"/>
    <meta property="og:description" content="ทีมขี่ม้าอีเวนท์ติ้งไทย สร้างประวัติศาสตร์ คว้าโควต้าไปโอลิมปิกเกมส์ โตเกียว 2020 ได้สำเร็จ หลังทำผลงานขั้นต่ำ ผ่านเกณฑ์ของสหพันธ์ขี่ม้านานาชาติ เป็นที่เรียบร้อย นับเป็นครั้งแรกที่สมาคมกีฬาขี่ม้าแห่งประเทศไทยทำได้ในประเภททีม หลังก่อนหน้านี้เคยได้สิทธิ์ในประเภทบุคคลมาแล้ว"/>
  </head>
  <body>
    <article>
      <h1>"ทีมขี่ม้าอีเวนท์ติ้งไทย"สร้างประวัติศาสตร์คว้าตั๋วโอลิมปิกเกมส์</h1>
      <address>
        <time datetime="2019-11-18T12:42:00+00:00">18 Nov 2019, 12:42</time>
      </address>
      <p>
        <b>ทีมขี่ม้าอีเวนท์ติ้งไทย สร้างประวัติศาสตร์ คว้าโควต้าไปโอลิมปิกเกมส์ โตเกียว 2020 ได้สำเร็จ หลังทำผลงานขั้นต่ำ ผ่านเกณฑ์ของสหพันธ์ขี่ม้านานาชาติ เป็นที่เรียบร้อย นับเป็นครั้งแรกที่สมาคมกีฬาขี่ม้าแห่งประเทศไทยทำได้ในประเภททีม หลังก่อนหน้านี้เคยได้สิทธิ์ในประเภทบุคคลมาแล้ว</b>
      </p>
      <p>ความเคลื่อนไหวของทีมขี่ม้าทีมชาติไทย หลังจากที่เมื่อเดือนพ.ค.ที่ผ่านมา ทีมขี่ม้าอีเวนท์ติ้งไทย สามารถเข้าแข่งขันชิงโควต้าประเภททีมโอลิมปิก โตเกียว 2020 จากสนามควอลิฟายด์กรุ๊ป F&amp;G ได้เป็นผลสำเร็จ โดยสหพันธ์ขี่ม้านานาชาติ (FEI) กำหนดไว้ว่า หลังจากนี้ นักกีฬาและม้า จะต้องทำผลงานขั้นต่ำ MER จากสนามแข่งขันที่สหพันธ์ฯ กำหนดไว้ในระดับที่สูงขึ้นจากการแข่งขันที่ผ่านมา และต้องทำการยื่นผลงานขั้นต่ำของนักกีฬาอย่างน้อย 3 คนที่ได้รับ MER จาก ระดับ 4* หรือ 5* ดังกล่าวให้กับสหพันธ์ฯภายในวันที่ 31 ธ.ค.<br/><br/>ทั้งนี้การแข่งขันในสนามที่ผ่านมา ถือว่าเป็นด่านแรกที่ทีมไทยสามารถทำได้ แต่ยังไม่เป็นบทสรุปของการได้เข้าร่วมการแข่งขัน โอลิมปิก โตเกียว 2020 ซึ่งทีมขี่ม้าไทย จะต้องไป ทำผลงานขั้นต่ำ ให้ผ่านตามข้อกำหนดของสหพันธ์ฯ เพื่อรับยืนยันโควต้าประเภททีมในโอลิมปิก โดยนักกีฬาไทย ที่ได้โควตาด่านแรก ในประเภททีมอีเวนต์ติ้ง ประกอบด้วย "มิ้น" อาริย์ณัฏฐา ชวตานนท์ (ม้าโบลีนบาว์น ปรินซ์), "นัท" กรธวัช สำราญ (ม้าลูมมินอส), "บอมบ์" วีรภัฎ ปิฏกานนท์ (ม้าชาโต เดอ แวร์ซาย) และ "กั๊ม" ศุภณัฐ วรรณกุล (ม้าซาร์ ออฟ เฮอร์ ดรีมส์)<br/><br/>ล่าสุดเมื่อวันที่ 18 พ.ย.ที่ผ่านมา ถือเป็นข่าวดีของวงการกีฬาไทย เมื่อสหพันธ์ขี่ม้านานาชาติ ได้ยืนยันมาเป็นที่เรียบร้อยว่า ทีมขี่ม้าอีเวนท์ติ้งของไทย ได้ไปโอลิมปิกเกมส์ โตเกียว 2020 อย่างเป็นทางการแล้ว หลังทำผลงานขั้นต่ำ ผ่านเกณฑ์ของสหพันธ์ฯ นับเป็นครั้งแรกที่สมาคมกีฬาขี่ม้าแห่งประเทศไทย ทำได้ในประเภททีม หลังก่อนหน้านี้เคยได้สิทธิ์ในประเภทบุคคลมาแล้วในปี 2004 จาก "ปูไข่" พงศ์สิรี บรรลือวงศ์ และปี 2012 จาก ณีนา รุจิราภรณ์ ล่ำซำ ลิเกิ้น<br/><br/>“ผู้พันแซม” พ.อ.เฟื่องวิชช์ อนิรุทธเทวา อุปนายกสมาคมกีฬาขี่ม้าฯ ได้โพสต์ผ่านเฟซบุ๊ค Sam Aniruth-deva มีใจความว่า ทีมเล็ก ๆ ของเราทำได้แล้วครับ ปีหน้าพวกเค้าจะไปมีโอกาส ชูธงชาติไทยในกีฬาขี่ม้า อีเว้นท์ติ้งประเภททีม เป็นครั้งแรกในประวัติศาสตร์ของเรา ซึ่งไม่รู้ว่าจะเกิดขึ้นอีกเมื่อไร เมื่อญี่ปุ่นไม่ได้เป็นเจ้าภาพแล้ว วันนี้ผมคงได้แต่บอกว่าฝันของผมที่จะพิสูจน์ให้โลกเห็นว่าคนไทยก็มีดีเหมือนกัน.<br/><br/>ขอบคุณภาพจาก<br/>Facebook : Sam Aniruth-deva</p>
      <figure>
        <img src="https://www.dailynews.co.th/admin/upload/20191118/news_YOWCAIATFi195523_533.jpg?v=20191119001?v=7152"/>
      </figure>
    </article>
  </body>
</html>