<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/iniciativnijat-komitet-vav-volejbola-ne-se-poddavajte-na-zaplahi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T12:39:00+00:00"/>
    <meta property="og:title" content="Инициативният комитет във волейбола: Не се поддавайте на заплахи"/>
    <meta property="og:description" content="&quot;Решенията за развитието на волейбола трябва и ще се вземат от всички клубове, а не от един човек&quot;, пишат част от шефовете на отборите у нас"/>
  </head>
  <body>
    <article>
      <h1>Инициативният комитет във волейбола: Не се поддавайте на заплахи</h1>
      <h2>"Решенията за развитието на волейбола трябва и ще се вземат от всички клубове, а не от един човек", пишат част от шефовете на отборите у нас</h2>
      <address>
        <time datetime="2019-11-18T12:39:00+00:00">18 Nov 2019, 12:39</time>
      </address>
      <p>Дни, след като част от волейболните клубове у нас се обявиха за промяна в ръководството на федерацията, от инициативният комитет излязоха с отворено писмо, в което апелират останалите отбори да не се поддават на заплахи, провокации и внушения. </p>
      <p>В позицията се казва, че заплахите започнали веднага след пресконференцията, на която Владимир Николов, Александър Попов, Илия Динков, Иван Сеферинов и Атанас Рогачев обявиха желанието на клубовете за промяна. Те отричат вече да има разпределени места в евентуален бъдещ Управителен съвет, треньорски смени и планове за подмяна в администрацията. </p>
      <p>
        <b>Ето и целия текст на откритото писмо:</b>
      </p>
      <p>
        <i>До</i>
      </p>
      <p>
        <i>Волейболните клубове</i>
      </p>
      <p>
        <i>Членове на БФВ</i>
      </p>
      <p>
        <i> </i>
      </p>
      <p>
        <i>ОТКРИТО ПИСМО</i>
      </p>
      <p>
        <i>От</i>
      </p>
      <p>
        <i>Инициативен комитет за свикване на извънредно Общо събрание на БФВ</i>
      </p>
      <p>
        <i> </i>
      </p>
      <p>
        <i>Уважаеми колеги и приятели,</i>
      </p>
      <p>
        <i>Буквално часове след като официално и открито застанахме да изразим намерението си за свикване на извънредно Общо събрание на БФВ, някои дами и господа от статуквото, в типичния за този стил работа, започнаха със заплахите, манипулациите и внушенията.</i>
      </p>
      <p>
        <i>В тази връзка, всякакви „сигурни информации“, че т.нар. Инициативен комитет е разпределил местата в Управителния съвет за „свои хора“, има готовност да „назначи“ треньори за всички национални гарнитури, ще „заличава“ клубовете, които не ни подкрепят, както и цялостна подмяна на администрацията на БФВ – не отговарят на истината.</i>
      </p>
      <p>
        <i>Напротив. Това е неговият стил на работа.</i>
      </p>
      <p>
        <i>Именно една от идеите за искане промяна в управлението на БФВ е всеки клуб да изразява свободно и без притеснение своята позиция каквато и да било тя, без да рискува да се сблъска с реваншизъм. Да има прозрачност при вземането на решения по демократичен начин, да не бъде третиран само като „глас“ за общо събрание. БФВ сме всички клубове и именно клубовете сме тези, които ще вземаме решенията заедно, а не по познатия тоталитарен модел.</i>
      </p>
      <p>
        <i>До броени дни ще представим цялостната ни платформа за развитие на българския волейбол, която ще бъде надграждана, коментирана и допълвана с помощта на всеки един от Вас и Вашите идеи.</i>
      </p>
      <p>
        <i>Не се поддавайте на манипулации, заплахи и внушения. Бъдете смели и не се страхувайте да изразите позицията си. Ние вярваме в принципността, вярваме в Законите и Правилата и всеки един подобен опит за манипулации, ще бъде веднага атакуван от нас по съответния ред.</i>
      </p>
      <p>
        <i>Ние не обещаваме нереални неща, не обещаваме милиони левове да потекат към всеки клуб. Ние сме част от всички клубове в България и вярваме, че решенията за развитието на волейбола трябва и ще се вземат от всички клубове- членове на БФВ, а не да се спускат от един човек. Така е нормално, морално и законно.</i>
      </p>
      <p>
        <i>Нека да защитим любимия си спорт от реваншизма, да спасим нашия спорт от задкулисието и тоталитарния модел на управление, да бъдем една прозрачна, демократична и финансово стабилна федерация. Нека всички заедно да спрем диктатурата и потъването на българския волейбол още на 20 декември, а след това отново заедно да започнем промяната.</i>
      </p>
      <p>
        <i>БФВ не е Данчо Лазаров, БФВ не е еднолично търговско дружество. БФВ сме всички ние!</i>
      </p>
      <p>
        <i> </i>
      </p>
      <p>
        <i>С уважение:</i>
      </p>
      <p>
        <i>Инициативен комитет 18.11.2019</i>
      </p>
    </article>
  </body>
</html>