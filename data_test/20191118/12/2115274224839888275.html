<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/manovra_tasse_misiani-6572301/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T12:30:00+00:00"/>
    <meta property="og:title" content="Manovra: Misiani assicura che le tasse su plastica e auto aziendali saranno riviste &quot;profondamente&quot;"/>
    <meta property="og:description" content="Lo afferma il viceministro all'Economia in un post su Facebook "/>
  </head>
  <body>
    <article>
      <h1>Manovra: Misiani assicura che le tasse su plastica e auto aziendali saranno riviste "profondamente"</h1>
      <h2>Lo afferma il viceministro all'Economia in un post su Facebook </h2>
      <address><time datetime="2019-11-18T12:30:00+00:00">18 Nov 2019, 12:30</time> by <a rel="author">AGI - Agenzia Giornalistica Italia</a></address>
      <p> In parlamento saranno ripensate "profondamente alcune misure come quelle sulla tassazione delle auto aziendali e la plastica monouso, sulla base delle valutazioni e delle proposte avanzate dalle associazioni di categoria, dal mondo ambientalista, dalle istituzioni territoriali". Lo afferma su Facebook il viceministro all'Economia <b>Antonio Misiani</b>, facendo riferimento al piano della regione Emilia Romagna per ridurre l’uso della plastica monouso. "Oggi - spiega Misiani - inizia una fase cruciale per la manovra di bilancio".</p>
      <p>"In Parlamento lavoreremo per migliorare una serie di norme del decreto fiscale e del disegno di legge di bilancio, dialogando con i gruppi parlamentari e le forze economiche e sociali. Lavoreremo per semplificare e migliorare alcuni punti del decreto fiscale, tenendo conto delle osservazioni sollevate nel corso delle audizioni parlamentari".   </p>
      <p>"Cercheremo di aiutare gli enti locali - aggiunge - che beneficeranno di stanziamenti senza precedenti per gli investimenti ma continuano a soffrire difficoltà per la parte corrente dei loro bilanci. Ci occuperemo di altri importanti temi che saranno proposti dai parlamentari di maggioranza e opposizione. Li vaglieremo con la massima attenzione e apertura - conclude - cercando il confronto più costruttivo possibile con il Parlamento". </p>
    </article>
  </body>
</html>