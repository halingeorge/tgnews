<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/megvalosulhat-a-muanyagmentes-meki-1875153/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T12:21:00+00:00"/>
    <meta property="og:title" content="Megvalósulhat a műanyagmentes Meki"/>
    <meta property="og:description" content="A McDonald’s Brüsszelben jelentette be átfogó hulladékcsökkentési programjának elindítását."/>
  </head>
  <body>
    <article>
      <h1>Megvalósulhat a műanyagmentes Meki</h1>
      <address><time datetime="2019-11-18T12:21:00+00:00">18 Nov 2019, 12:21</time> by <a rel="author">VG</a></address>
      <h4>A McDonald’s Brüsszelben jelentette be átfogó hulladékcsökkentési programjának elindítását. Ennek keretében a műanyag csomagolóanyagok kiváltására, illetve csökkentésére, valamint a csomagolók újrahasznosíthatóságának javítására irányuló lépéseket kezdeményez Európa-szerte. Az éttermi teszteket is magában foglaló program célja megtalálni azokat a rendszerszinten alkalmazható megoldásokat, amelyek egyaránt megfelelnek a vendégek elvárásainak, valamint a használhatóság és a fenntarthatóság követelményeinek.</h4>
      <p>A McDonald’s globális központja 2018-ban jelentette be, hogy 2025-re minden, a termékekhez használt csomagolóanyag megújuló, újrahasznosított vagy tanúsított forrásból fog származni, továbbá a nemzetközi hálózat mind a 36 ezer éttermére kiterjeszti a hulladékok újrahasznosítását. A „Better M”, azaz „Jobb M” névre keresztelt globális fenntarthatósági program környezetbarát fejlesztések megvalósítását célozza az ellátási láncban és a kiszolgálás területén.</p>
      <aside>Európában a korábbi fejlesztéseknek köszönhetően a McDonald’s által felhasznált csomagolóanyagoknak már jelenleg is a 88 százaléka rost alapú,</aside>
      <p>melynek 100 százaléka megújuló, újrahasznosított vagy fenntartható forrásokból származik. A most bejelentett intézkedések további fontos lépések abban az irányban, hogy a vállalat teljes mértékben kizárja működéséből a műanyag csomagolóanyagok használatát. A McFlurry csomagolásának átalakításával – vagyis azzal, hogy többé nem lesz szükség a különálló műanyag tetőre –</p>
      <aside>évente több mint 1200 tonna műanyag takarítható meg.</aside>
      <h3>Tesztek Európa-szerte</h3>
      <p>Európában a McDonald’s több éttermében teszteli a műanyagmentes, papírból, illetve fából készült McFlurry kanalakat, valamint a fogyasztói visszajelzések alapján továbbfejlesztett, 100 százalékban újrafelhasználható anyagokból készülő papír szívószálat. Több országban – köztük az olasz és a portugál piacon – csak a vendégek kérésére adnak az italokhoz szívószálat. A tesztek célja, hogy az alternatívák finomhangolásához és az azokkal kapcsolatos döntésekhez közvetlenül a vendégektől érkezzen, a gyakorlati használat során szerzett tapasztalatokon alapuló visszajelzés.</p>
      <figure>
        <img src="https://www.vg.hu/wp-content/uploads/2019/11/UjMcFlurrypohar.jpeg"/>
        <figcaption>Fotó: McDonald’s</figcaption>
      </figure>
      <h3>Még több újrahasznosítás</h3>
      <p>A vállalat számos kezdeményezést indított annak érdekében, hogy a csomagolásait könnyebben hasznosíthatóvá tegye. Ezen a területen a magyarországi hálózat évek óta az élen jár – a vállalat aktívan figyeli a globális kezdeményezéseket, és igyekszik az elsők között bevezetni a működő jó gyakorlatokat.</p>
      <aside>Így történt ez a már évek óta használatban lévő, hazai fejlesztésű papír salátásdobozok, vagy most, az új McFlurry csomagolás bevezetésével.</aside>
      <p>A hulladékhasznosítás kérdése a feldolgozói és átvevői környezet nehézségei és a növekvő költségek ellenére folyamatosan fókuszban van. A hulladékgyűjtés több mint 20 éve szelektíven zajlik minden hazai McDonald’s-egységben. A konyhai és a vendégtérben keletkezett hulladékok szelektálása az éttermek 100 százalékban megvalósul, így a McDonald’s az országos és az EU-átlagnál nagyobb mértékben, több mint 80 százalékban hasznosítja a keletkezett hulladékot. Az éttermekből visszagyűjtött papír, a karton és a PE (polietilén) fólia anyagában hasznosul, a konyhákon keletkező évi közel 600 tonna használt sütőolajból biodízelt állítanak elő, az élelmiszerhulladékot pedig biogáz üzemben használják fel, elektromos áram és hőenergia termelésére.</p>
    </article>
  </body>
</html>