<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3377494/turk-doktor-ameliyat-etti-350-yabanci-cerrah-izledi"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T12:17:00+00:00"/>
    <meta property="og:title" content="Türk doktor ameliyat etti, 350 yabancı cerrah izledi"/>
    <meta property="og:description" content="Dünyanın dört bir yanından gelen 350'den fazla cerrah,Türkiye'de gerçekleştirilen burun ameliyatını canlı olarak izledi."/>
  </head>
  <body>
    <article>
      <h1>Türk doktor ameliyat etti, 350 yabancı cerrah izledi</h1>
      <h2>Dünyanın dört bir yanından gelen 350'den fazla cerrah,Türkiye'de gerçekleştirilen burun ameliyatını canlı olarak izledi.</h2>
      <address>
        <time datetime="2019-11-18T12:17:00+00:00">18 Nov 2019, 12:17</time>
      </address>
      <p>Acıbadem Maslak Hastanesi'nde düzenlenen 'Kapalı Atravmatik Rinoplasti' kursunda 27 ülkeden 400'e yakın cerrah katıldı. İnternet üzerinden bağlanan doktorların da eğitim aldığı kursta, burun estetiğinde uygulanan yeni teknikler anlatılırken ve üretilen cihazlar hakkında bilgi verildi.</p>
      <p>Estetik Cerrahı Doç. Dr. Süleyman Taş kendi geliştirdiği cerrahi aletlerle gerçekleştirdiği ameliyatta, burun estetiğinde geliştirilen 16 tekniği katılımcıları anlatırken canlı yayında yaptığı burun estetiği ameliyatıyla da bunu yugulamalı olarak gösterdi. </p>
      <p>
        <b>"TÜRKİYE İÇİN GURUR VERİCİ"</b>
      </p>
      <p>Ameliyat öncesi DHA'ya açıklama yapan Doç. Dr. Süleyman Taş, <b>"27 farklı ülkeden 350’den fazla cerrah geliştirdiğimiz burun estetiği tekniklerini öğrenmek için İstanbul’da toplandılar. İki gün boyunca biz bu teknikleri anlatıyor olacağız. Ayrıca bu teknikleri canlı yayında ameliyat yaparak göstereceğiz. Katılımcılar konferans salonundan ameliyatı naklen izleyecekler. Yabancı cerrahların bu teknikleri öğrenip ülkelerine dönüp kendi hastalarında uygulamaya başlaması gerçekten ülkemiz için gurur verici bir an"</b> diye konuştu.</p>
      <p>Burun estetiği cerrahisinin giderek artan bir trend olduğunu belirten Doç. Dr. Taş, "Türkiye'de yılda 30 bin, dünyada ise bir milyon burun estetiği ameliyatı yapılıyor. Geliştirdiğimiz tekniklerle, yaptığımız sunumlarla yüksek kalitedeki ameliyatlarla bunu başardık. Diğer ülkeler de gözlerini o yüzden ülkemize çevirdi ve bunu öğrenmek için Türkiye’ye geliyor” ifadelerini kullandı.</p>
      <p>
        <b>“KEMİK KIRARAK AMELİYAT YAPMA LAFI ESKİDE KALDI”</b>
      </p>
      <p>'Geliştirdiğimiz tekniklerle daha hızlı iyileşmeyi, daha az kanamayı, morarmayı, şişmeyi sağlıyoruz' diyen Doç. Dr. Süleyman Taş, şöyle devam etti:</p>
      <blockquote>"İnsan sağlığını daha az hasara sokacağı için çok daha fazla kabul görüyor. Bugün, atravmatik diye adlandırdığımız dokuya hasar vermeyen, dokuyu koruyup zayıflatmadan güçlendiren teknikleri anlatacağız. Artık çekiçle, tokmakla ameliyat yapılmıyor. Çeşitli aletler geliştirildi ve kemiklerin nasıl şekillendireceği estetik bir konsept oldu. Kemik kırılma lafı bizim için çok eskide kaldı. Biz kemikleri kırmadan nasıl şekillendireceğimizi anlatıyoruz. Kemiği kesmeyle, törpülemeyle, şekillendirme yöntemleri artık daha popüler. Heyecanlı bir an ama her zaman yaptığımız ameliyatı aynı özenle tekrar yapmayı umuyoruz."</blockquote>
    </article>
  </body>
</html>