<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/zvezda-otputovala-u-berlin-gavrilovic-zeli-pobedu-393089.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-18T12:34:00+00:00"/>
    <meta property="og:title" content="Zvezda otputovala u Berlin, Gavrilović želi pobedu!"/>
    <meta property="og:description" content="Gostovanje Albi stiglo u nezgodnom trenutku."/>
  </head>
  <body>
    <article>
      <h1>Zvezda otputovala u Berlin, Gavrilović želi pobedu!</h1>
      <h2>Gostovanje Albi stiglo u nezgodnom trenutku.</h2>
      <address><time datetime="2019-11-18T12:34:00+00:00">18 Nov 2019, 12:34</time> by <a rel="author">Ivan Cvetković</a></address>
      <p>Košarkaši Crvene zvezde otputovali su u Berlin na utakmicu 9. kola Evrolige protiv nemačke Albe.<br/><br/>"Crveno-beli" se nalaze u žestokom ritmu u kome igraju četiri teške utakmice u samo šest dana, pošto će nakon duela sa ekipom  iz Nemačke već u četvrtak igrati protiv Žalgirisa u Kaunasu.<br/><br/>Trener Crvene zvezde Andrija Gavrilović izneo je svoja očekivanja od novih evropskih izazova svoje ekipe.<br/><br/><i>"Očekuje nas još jedna teška utakmica za čiju pripremu nemamo previše vremena. Iza nas su dva meča u kojima smo bili u igri svih 40 minuta i imali šansu da ih dobijemo, ali i velika potrošnja nakon produžetka sa Asvelom i produžetka i derbija koji sam po sebi nosi dodatni utrošak energije. Ponovo smo u situaciji da imamo jako malo vremena, uz to dodatno i putovanje u Nemačku, kako bi spremni dočekali utakmicu sa ekipom Albe. Naša je obaveza, bez obzira na već dve odigrane utakmice u petak i nedelju, da u svaki meč ulazimo sa željom i namerom da ga dobijemo, tako je i pred utakmicu Berlinu. Znamo kako igra Alba, i u dobrom rasoloženju čekaju ovaj meč jer su pobedili Panatinaikos u Atini. Ipak naš cilj se zna"</i>, rekao je Gavrilović koji na ovoj utakmici neće imati na raspolaganju Stratosa Perperoglua i Džejmsa Gista.<br/><br/>U Berlin su umesto njih otputovali Derik Braun i Nikola Jovanović.<br/><br/>Košarkaš "crveno-belih" Ognjen Dobrić istakao je da Zvezda na svakom meču ide na pobedu.<br/><br/><i>"Očekuje nas izuzetno težak ispit i duel sa nemačkom ekipom koja igra brzo sa puno šuteva i košarku na veliki broj poena. Moramo da odigramo čvrsto u odbrani, kontrolišemo ritam i ne dozvolimo im da igraju i nametnu svoj tempo. Sa druge strane, zaista nemamo puno vremena da se odmorimo i spremimo za ovu utakmicu posle dve fizički vrlo zahtevne utakmice tokom vikenda. Naš cilj pred svaku utakmicu se zna"</i>, rekao je Ognjen Dobrić. <br/><br/>Ovo će biti treći duel dva kluba, po jednom su slavile obe ekipe u TOP 16 fazi Evrolige 2015. godine.<br/><br/>Ekipa Crvene zvezde utakmicu 9. kola igra u utorak od 20 časova, a već u sredu sledi put u Kaunas na meč sa Žalgirisom.</p>
      <p>Izvor: Sportske.net, KK Crvena zvezda</p>
      <related>
        <h4>Povezane vesti</h4>
        <a href="https://www.sportske.net/vest/kosarka/u-zvezdi-pala-prva-zrtva-poraza-u-derbiju-393078.html"/>
        <a href="https://www.sportske.net/vest/kosarka/trinkijeri-iskren-bazen-nismo-mogli-da-pogodimo-bila-je-tuca-nigde-da-maknes-393059.html"/>
        <a href="https://www.sportske.net/vest/kosarka/gavrilovic-otkrio-plan-za-pobedu-u-finisu-da-li-zvezda-ima-lidera-393058.html"/>
        <a href="https://www.sportske.net/vest/kosarka/delije-imaju-mnogo-pitanja-za-gavrilovica-tvitovi-393057.html"/>
        <a href="https://www.sportske.net/vest/kosarka/drama-u-areni-derbi-pripao-partizanu-393047.html"/>
      </related>
    </article>
  </body>
</html>