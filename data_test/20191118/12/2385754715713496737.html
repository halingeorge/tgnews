<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/environment/597898/dikoinotiki-ekdilosi-diamartyrias-gia-apagorefsi-xrisis-kyaniou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T12:56:00+00:00"/>
    <meta property="og:title" content="Δικοινοτική εκδήλωση διαμαρτυρίας για απαγόρευση χρήσης κυανίου"/>
    <meta property="og:description" content="Τριάντα ε/κ και τ/κ κόμματα και οργανώσεις διοργανώνουν το Σάββατο, 23 Νοεμβρίου στις 11 το πρωί δικοινοτική εκδήλωση διαμαρτυρίας στο τέρμα της οδού..."/>
  </head>
  <body>
    <article>
      <h1>Δικοινοτική εκδήλωση διαμαρτυρίας για απαγόρευση χρήσης κυανίου</h1>
      <address><time datetime="2019-11-18T12:56:00+00:00">18 Nov 2019, 12:56</time> by <a rel="author">SigmaLive</a></address>
      <p>Τριάντα ε/κ και τ/κ κόμματα και οργανώσεις διοργανώνουν το Σάββατο, 23 Νοεμβρίου στις 11 το πρωί δικοινοτική εκδήλωση διαμαρτυρίας στο τέρμα της οδού Λήδρας, για την απαγόρευση της χρήσης κυανίου στη μεταλλευτική βιομηχανία στις περιοχές Σκουριώτισσα και Λεύκα.</p>
      <p>Μιλώντας σε δημοσιογραφική διάσκεψη η εκπρόσωπος της Πρωτοβουλίας Ενάντια στην Εξόρυξη Χρυσού Αθηνά Καρυάτη είπε ότι στο Μεταλλείο Σκουριώτισσας γίνεται χρήση κυανίου για την παραγωγή χρυσού από απόβλητα παλαιοτέρων μεταλλευτικών δραστηριοτήτων, τα οποία περιέχουν μηδαμινά ποσοστά χρυσού.<br/><br/>Σημείωσε ότι το Ευρωπαϊκό Κοινοβούλιο σχεδόν ομόφωνα δύο φορές, τα έτη 2010 και 2017 ψήφισε υπέρ της πλήρους απαγόρευσης της χρήσης κυανίου στην Ευρώπη αναφέροντας ρητά πως ο μόνος τρόπος για να απαλλαγούμε από τις επιπτώσεις του είναι να το απαγορεύσουμε πλήρως. Αρκετές χώρες, τόσο ευρωπαϊκές αλλά και τρίτες χώρες, συμμορφώθηκαν με το ψήφισμα.<br/><br/>«Στην Κύπρο δεν έχει ακόμα απαγορευτεί, με αποτέλεσμα να κινδυνεύουμε να γίνουμε ο σκουπιδότοπος των μεταλλευτικών αποβλήτων της υφηλίου, αφού η εταιρεία Hellenic Copper Mines μαζί με ξένη εταιρεία ξεκίνησαν να φέρνουν ακόμα και από αφρικανικές χώρες δεκάδες χιλιάδες τόνους υλικών για επεξεργασία, χωρίς να έχουν προηγηθεί περιβαλλοντικές μελέτες, εγκρίσεις και άδειες. Οι παρατυπίες της HCM δεν έχουν τέλος, αφού η εταιρεία δραστηριοποιείται με την χρήση κυανίου έχοντας εξασφαλίσει παράτυπη άδεια και δεν έχουν ακόμα ψηφιστεί και τεθεί σε εφαρμογή κανονισμοί για την χρήση του», πρόσθεσε.<br/><br/>Είπε ότι στην περιοχή Λεύκας και Ξερού υπάρχουν 12 εκατομμύρια τόνοι τέτοιων αποβλήτων με εμφανείς επιπτώσεις στην ανθρώπινη υγεία, την χλωρίδα και την πανίδα στις εν λόγω περιοχές. Οι ίδιες επιπτώσεις, συνέχισε, παρατηρούνται και στην περιοχή Σκουριώτισσας σε βαθμό μάλιστα που η εταιρεία HCM υποχρεώνεται να πληρώνει αποζημιώσεις στους γεωργούς.<br/><br/>«Ζητούμε την απαγόρευση της χρήσης κυανίου στην μεταλλευτική βιομηχανία, την άμεση ανάκληση της παράτυπης άδειας και τερματισμό κάθε δραστηριότητας που σχετίζεται με τα εισαγόμενα επικίνδυνα υλικά, την αποκατάσταση των ήδη μολυσμένων περιοχών (Σκουριώτισσα, Λεύκα, Ξερό, Μιτσερό κ.ά.) με περιβαλλοντικούς τρόπους, την προστασία των δασών και των περιοχών αρχαιολογικής αξίας. Ζητούμε επενδύσεις στην αειφόρο ανάπτυξη – στις βιολογικές καλλιέργειες, στον οικοτουρισμό, σε δραστηριότητες που μπορούν να επιφέρουν καθαρές θέσεις εργασίας, φιλικές προς το περιβάλλον και ασφαλείς στην υγεία των εργαζομένων και των κατοίκων. Όχι στην συνέχεια της μεταλλευτικής βιομηχανίας με εισαγόμενα και ντόπια επικίνδυνα υλικά», συμπλήρωσε.<br/><br/>Καλούμαστε, είπε, οι περιβαλλοντικά ευαίσθητοι πολίτες, ανεξάρτητα κομματικής τοποθέτησης, να βάλουμε φρένο σε αυτή την κατάσταση, δίνοντας το παρόν μας στην δικοινοτική διαμαρτυρία.<br/><br/>«Οφείλουμε να μην μείνουμε απαθείς. Το περιβάλλον δεν ξεχωρίζει κανένα. Ελληνοκύπριοι και Τουρκοκύπριοι μαζί θα αγωνιστούμε για τα παιδιά μας και για τον τόπο μας», σημείωσε.<br/><br/>Ο Πρόεδρος του Σωματείου Σολιά, Μιχάλης Ιερίδης, είπε ότι η χρήση κυανιούχου νατρίου χρονολογείται από τον Αύγουστο του 2017 για ανάκτηση χρυσού και αργύρου χωρίς να υπάρξει ενημέρωση της τοπικής κοινωνίας.<br/><br/>Ανέφερε ότι πρόσφατα στις 13, 14, 15, 16 Σεπτεμβρίου εκατοντάδες τρέιλερ μετέφεραν χιλιάδες τόνους χώματος από την Αφρική για εξόρυξη νικελίου ή και σπάνιες γαίες με απροσδιόριστα τοξικά στοιχεία χωρίς άδεια.<br/><br/>«Κατανοούμε ότι οι εργαζόμενοι από φόβο μήπως χάσουν την δουλειά τους υποστηρίζουν την εταιρεία. Βέβαια ανησυχούμε και για την υγεία των εργαζομένων. Τους καλούμε να έρθουν μαζί μας για να μπορέσουμε να σταματήσουμε την καταστροφική ρύπανση που προκαλεί το μεταλλείο και να σχεδιάσουμε μαζί την τοπική μας οικονομία ώστε να μπορεί να προσφέρει ακόμη περισσότερες θέσεις εργασίας με βάση την αειφόρο ανάπτυξη και να προστατεύσουμε μαζί την φύση και την υγεία όλων των εργαζομένων της περιοχής, των παιδιών μας και των εγγονών μας», συμπλήρωσε.<br/><br/>Στην δημοσιογραφική διάσκεψη μίλησαν στην τουρκική γλώσσα, οι Τουρκοκύπριοι εκπρόσωποι περιβαλλοντικών οργανώσεων Αχμέτ Χιζλί και Φερίχα Τελ.<br/><br/>Μεταξύ των διοργανωτών, είναι η Πρωτοβουλία Ενάντια στην Εξόρυξη Χρυσού στην Κύπρο, το Σωματείο Ενωμένη Σολιά, η Περιβαλλοντική Οργάνωση Λεύκας, η Ομοσπονδία Περιβαλλοντικών Οργανώσεων Κύπρου, το Κίνημα Ζωής Κύπρου, η Περιβαλλοντική Κίνηση Κύπρου, ο Περιβαλλοντικός και Φιλοζωικός Όμιλος Πανεπιστημίου Κύπρου, η Νέα Διεθνιστική Αριστερά -ΝΕΔΑ, η Πρωτοβουλία για ένα Κίνημα Αμεσοδημοκρατίας (ΚΙΝΑΜΕ), το ΑΚΕΛ, το Κίνημα Οικολόγων, η ΕΔΟΝ κ.ά.</p>
    </article>
  </body>
</html>