<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640506/%D9%86%D9%82%D8%B4-%D8%B9%D8%B1%D8%A7%D9%82-%D8%AF%D8%B1-%D9%82%D8%AA%D9%84-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B3%D8%B1%DA%A9%D8%B1%D8%AF%D9%87-%D8%AF%D8%A7%D8%B9%D8%B4-%DA%86%D9%87-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:30:00+00:00"/>
    <meta property="og:title" content="نقش عراق در قتل «ابوبکر البغدادی» سرکرده داعش چه بود؟"/>
    <meta property="og:description" content="یک شبکه آمریکایی به نقش عراق در شناسایی محل اختفای سرکرده گروه تروریستی داعش در عراق و سوریه پرداخت و نقش بغداد را در عملیات قتل وی، بررسی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640506/%D9%86%D9%82%D8%B4-%D8%B9%D8%B1%D8%A7%D9%82-%D8%AF%D8%B1-%D9%82%D8%AA%D9%84-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B3%D8%B1%DA%A9%D8%B1%D8%AF%D9%87-%D8%AF%D8%A7%D8%B9%D8%B4-%DA%86%D9%87-%D8%A8%D9%88%D8%AF">نقش عراق در قتل «ابوبکر البغدادی» سرکرده داعش چه بود؟</a>
      </h1>
      <h2>یک شبکه آمریکایی به نقش عراق در شناسایی محل اختفای سرکرده گروه تروریستی داعش در عراق و سوریه پرداخت و نقش بغداد را در عملیات قتل وی، بررسی کرد.</h2>
      <address><time datetime="2019-11-18T12:30:00+00:00">18 Nov 2019, 12:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شبکه «سی.ان.ن» آمریکا گزارشی تحت عنوان «عراق چگونه به شناسایی <b>ابوبکر البغدادی </b>سرکرده<b> داعش</b> کمک کرد؟» منتشر کرد که به نقل از برخی مسئولان عراقی به بررسی این نقش پرداخت.</p>
      <p>«سعد العلاق» رئیس سرویس اطلاعات نظامی عراق گفت که بازداشت «محمد علی ساجت» داماد البغدادی در ماه می، اوج موفقیت تاکتیک عراق در تعقیب سرکرده داعش از طریق نزدیکان وی بود. در واقع «ما از طریق خانواده البغدادی، تحرکات وی را به صورت غیر مستقیم تحت نظر داشتیم. این مسئله باعث می‌شد که ما مخفی بمانیم و به البغدادی نیز چنان وانمود کنیم که تحرکاتش را تحت نظر نداریم».</p>
      <p>یکی از افسران عراقی نیز خبر داد که ساجت پس از اینکه در ماه می ۲۰۱۹ در نزدیکی بغداد بازداشت شد، اطلاعات مهمی از البغدادی ارائه کرد. داماد البغدادی، نیروهای امنیتی عراق را به تونلی در مناطق بیابانی نزدیک به شهر «القائم» در غرب عراق راهنمایی کرد که در نزدیکی مرزهای سوریه قرار داشت. نیروهای عراقی در این تونل، وسایل شخصی و برخی از نقشه‌ها و دست‌نوشته‌های البغدادی را کشف و ضبط کردند.</p>
      <p>این افسر گفت که ساجت به آنان گفته بود احتمالا سرکرده داعش در استان ادلب (شمال غرب سوریه) حضور دارد. نیروهای امنیتی عراق نیز توانسته بودند به شبکه قاچاق البغدادی در سوریه نفوذ کنند و همین مسئله باعث شد که بتوانند او را تعقیب کنند.</p>
      <p>«کلاریسا ورد» که در سی ان ان فعالیت می‌کند، با انتشار گزارشی در ماه گذشته گفت، خبر حضور البغدادی در ادلب برای بسیاری از تحلیلگران عجیب بود؛ زیرا ادلب در اشغال ائتلاف تروریستی «هیئة تحریر الشام» قرار داد که وابسته به القاعده است. درست است که تفکرات ایدئولوژیک مشترکی بین گروههای تروریستی وجود دارد، ولی داعش، القاعده و گروههای وابسته به آنان، در سوریه درگیری‌های شدیدی با هم داشتند. به همین دلیل، بعید بود که البغدادی در ادلب و در روستایی مخفی شده باشد که فقط پنج کیلومتر با مرز ترکیه فاصله دارد.</p>
      <p>به هر حال، العلاق با بیان اینکه بسیاری از سرکرده‌های داعش به شمال سوریه فرار کردند تا به منبع تأمین مالی خود (ترکیه) نزدیک باشند، می‌گوید که عملیات نظامی مستمر در شرق سوریه و مناطق مرزی مشترک با عراق، البغدادی را خشمگین کرد و «به غرب [سوریه] رفت تا به دور از عملیاتهای نظامی و میادین جنگ باشد».</p>
      <p>عملیات «عین الصقر» (چشم باز)</p>
      <p>به گزارش سی ان ان، از زمانی که البغدادی در سال ۲۰۱۴ و در مسجد موصل، خلافت ادعایی خود را اعلام کرد، عراق در حال تعقیب وی بود. بغداد، جاسوسانی به این شهر فرستاد. یک بار، نیروهای عراقی، یک منطقه را به گمان اینکه البغدادی در آن حضور دارد، محاصره کردند.</p>
      <p>العلاق تصریح کرد، البغدادی در آن زمان، روزانه بیش از ده بار، محل اختفای خود را تغییر می‌داد. افسران سرویس اطلاعات نظامی عراق، جزئیات عملیات عین الصقر را گردآوری نموده و گفتند که البغدادی در زمان اوج قدرت داعش، در عراق حضور داشته است، ولی در آگوست ۲۰۱۷، به سوریه گریخته بود. پدر زن سوم البغدادی، در سالهای ۲۰۱۷ و ۲۰۱۸، نقش مهمی را در جابجایی البغدادی و سرکرده‌های داعش بین موصل عراق و رقه سوریه بر عهده داشته است.</p>
      <p>مسئولان عراقی در فوریه ۲۰۱۸ اعلام کردند که «محمد الدیلمی» معروف به «ابو ابراهیم» را بازداشت کردند. الدیلمی، پسر یکی از معاونان پیشین البغدادی بود که یکی از منتقل کنندگان اصلی پیامهای رمزدار داعش در آن برهه بود.</p>
      <p>العلاق گفت که بازداشت الدیلمی باعث شد که اطلاعات بیشتری درباره البغدادی گردآوری شود و اقدام مهمی در به دام انداختن وی بود. البغدادی اما پس از بازداشت الدیلمی، مخفیگاه خود در استان دیرالزور واقع در شرق سوریه را ترک کرد.</p>
      <p>رؤسای سرویس اطلاعات عراق در پایان خاطر نشان کردند، البغدادی پس از آن، دائما در حال جابجایی در مناطق بیابانی سوریه به ویژه بین «حمص» و «تدمر» بود. پس از آن عازم شمال سوریه شد و در آنجا، وی را محاصره کردند و او نیز خود را کُشت.</p>
      <p>نشریه «نیوزویک» بامداد یکشنبه پنجم آبان (۲۷ اکتبر ۲۰۱۹) به نقل از یک مقام نظامی آمریکایی از کشته شدن ابوببکر البغدادی سرکرده گروه تروریستی تکفیری داعش خبر داده بود. این مقام آمریکایی از عملیات بالگردی نیروهای ویژه ارتش این کشور در استان «ادلب» سوریه علیه البغدادی خبر داده و نوشته بود که واشنگتن می‌گوید، البغدادی در این حمله کشته شده است. چند روز پس از این خبر، رسانه‌های منتسب به داعش، کشته شدن البغدادی را تأیید کردند اما آمریکا هیچ گاه مستندی بر این ادعا ارائه نکرد.</p>
    </article>
  </body>
</html>