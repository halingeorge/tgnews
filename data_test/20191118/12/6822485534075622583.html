<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T12:02:00+00:00"/>
    <meta property="og:title" content="دستگیری ۱۸۰ اغتشاشگر در خوزستان"/>
    <meta property="og:description" content="غلامرضا شریعتی در گفت‌وگو با تسنیم اظهار داشت: در 15 شهرستان استان در پی افزایش قیمت بنزین طی سه روز گذشته اعتراضاتی توسط مردم انجام شد که در برخی از این شهرستان‌ها افرادی سعی کردند این اعتراضات آرام را به خشونت تبدیل کنند."/>
  </head>
  <body>
    <article>
      <h1>دستگیری ۱۸۰ اغتشاشگر در خوزستان</h1>
      <address>
        <time datetime="2019-11-18T12:02:00+00:00">18 Nov 2019, 12:02</time>
      </address>
      <p>استاندار خوزستان گفت: در جریان ناآرامی‌های سه روز اخیر در برخی شهرهای استان خوزستان ۱۸۰ نفر دستگیر شدند.</p>
      <p>غلامرضا شریعتی در گفت‌وگو با تسنیم اظهار داشت: در 15 شهرستان استان در پی افزایش قیمت بنزین طی سه روز گذشته اعتراضاتی توسط مردم انجام شد که در برخی از این شهرستان‌ها افرادی سعی کردند این اعتراضات آرام را به خشونت تبدیل کنند.</p>
      <p>وی افزود: در کنار این اعتراضات اشراری هم وجود داشتند که تلاش می‌کردند اعتراضات مدنی و اجتماعی را به خشونت و درگیری تبدیل کنند که خوشبختانه با خویشتنداری نیروهای نظامی و انتظامی این ناآرامی‌ها به پایان رسید و آرامش به استان بازگشت.</p>
      <p>استاندار خوزستان با اشاره به ناآرامی ها در شهرستان های خوزستان گفت‌: در جریان این ناآرامی‌ها در چند شهر استان از جمله بهبهان، خرمشهر، آبادان، شادگان، ماهشهر و اندیمشک خساراتی به اماکن عمومی وارد شد هر چند این خسارات جزئی و در حد شکسته شدن شیشه‌ها و یا فضای فیزیکی ساختمان‌های عمومی بوده اما کار ترمیم این اماکن آغاز شده است.</p>
      <p>وی با بیان اینکه اعتراض حق مردم است، تصریح کرد: اعتراض باید در چارچوب قانون باشد و  بایستی با درخواست از مقامات مسئول انجام شود نه اینکه با بی‌قانونی و بی‌نظمی باعث اختلال در کار سایر شهروندان شد.</p>
      <p>شریعتی ادامه داد: مسئولان استان خوزستان تلاش خواهند کرد که هیچ‌گونه افزایش قیمتی در کالاها صورت نگیرد و با برنامهریزی‌ها و نظارت‌های کامل اجازه سوء‌استفاده به هیچ صنفی برای گران کردن نرخ اجناسشان به بهانه افزایش قیمت بنزین نخواهند داد.</p>
      <p>استاندار خوزستان در پایان گفت: با توجه به سهمیه سوخت برای ناوگان عمومی و نیز آژانس‌ها هیچ بهانه‌ای برای گران کردن نرخ‌های کرایه وجود ندارد و مسئولان مربوطه نظارت‌های خود را آغاز کرده‌اند و مردم نیز در این مسیر مسئولان را کمک کنند.</p>
    </article>
  </body>
</html>