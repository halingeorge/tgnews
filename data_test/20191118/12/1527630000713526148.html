<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.litsa.com.ua/show/a/47937?utm_source=rss&amp;utm_medium=feed&amp;utm_campaign=all"/>
    <meta property="og:site_name" content="Лица"/>
    <meta property="article:published_time" content="2019-11-18T12:42:31+00:00"/>
    <meta property="og:title" content="Довічне позбавлення волі – прокуратура домоглася найсуворішого покарання для мешканця Павлограда"/>
    <meta property="og:description" content="Чоловік жорстоко вбив дружину та спровокував вибух у багатоповерховому будинку."/>
  </head>
  <body>
    <article>
      <h1>Довічне позбавлення волі – прокуратура домоглася найсуворішого покарання для мешканця Павлограда</h1>
      <h2>Чоловік жорстоко вбив дружину та спровокував вибух у багатоповерховому будинку.</h2>
      <address>
        <time datetime="2019-11-18T12:42:31+00:00">18 Nov 2019, 12:42</time>
      </address>
      <p>Дніпровський апеляційний суд підтримав позицію прокуратури області та скасував вирок суду першої інстанції через м’якість призначеного покарання для 62-річного громадянина, який жорстоко вбив дружину, вчинив розбій та спровокував вибух у багатоповерховому житловому будинку.</p>
      <p>Про це повідомила прес-служба прокуратури Дніпропетровської області.</p>
      <p>Так, подія сталася у вересні 2016 року у м. Павлограді. На сходинковому майданчику багатоповерхівки між подружжям виникла сварка, в результаті якої чоловік наніс дружині 128 ударів заздалегідь заготовленим кухонним ножем по тілу. Після цього дістав з її сумочки грошові кошти у розмірі майже 40 тисяч гривень та ключі від квартири.</p>
      <p>Далі зловмисник потрапив до житла потерпілої, ввімкнув подачу газу на плиті та з місця злочину зник, спровокувавши вибух газоподібної суміші та пожежу, внаслідок чого були пошкоджені будівельні конструкції 5-поверхового панельного будинку, а мешканці залишились без житла та засобів існування.</p>
      <figure>
        <img src="http://www.litsa.com.ua/i/uploads/2019/11/18-5dd28f2ecd1ba-dovichne_pozbavlennya_voli__prokuratura_domoglasya.jpg"/>
      </figure>
      <p>Вироком Павлоградського міськрайонного суду  чоловіка визнано винним у скоєнні кримінальних правопорушень, передбачених ч.2 ст.115, ч.4 ст.187 та ч.2 ст.194 КК України (умисне вбивство, розбій, пошкодження майна), та призначено покарання у вигляді 15 років позбавлення волі з конфіскацією всього належного йому майна.</p>
      <p> Прокуратура не погодилась з таким рішенням суду, вимагаючи більш суворого покарання, що відповідає ступеню тяжкості злочинів та особи обвинуваченого. Адже, незважаючи на наявність беззаперечних доказів його вини, підсудний не лише не розкаявся у вчиненому, а й висловлював наміри скоїти ще одне вбивство після звільнення. Проте Апеляційний суд Дніпропетровської області залишив вирок суду першої інстанції без змін.</p>
      <p>Відстоюючи свою позицію, прокуратура подала касаційну скаргу на ухвалу суду та домоглася повторного розгляду справи.</p>
      <p>У подальшому Дніпровський апеляційний суд все ж погодився з доводами прокуратури та призначив чоловікові покарання у вигляді довічного позбавлення волі з конфіскацією всього належного йому майна.</p>
      <p> </p>
    </article>
  </body>
</html>