<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23497886-procesul-care-alina-bica-fost-condamnata-pentru-favorizarea-omului-afaceri-ovidiu-tender-sentinta-asteptata-doua-saptamani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T12:27:00+00:00"/>
    <meta property="og:title" content="Procesul în care Alina Bica a fost condamnată pentru favorizarea omului de afaceri Ovidiu Tender - sentința, așteptată în două săptămâni"/>
    <meta property="og:description" content="Fosta șefă a DIICOT Alina Bica - fugară în Costa Rica - va afla peste două săptămâni sentința definitivă a instanței supreme în procesul în care este acuzată de favorizarea"/>
  </head>
  <body>
    <article>
      <h1>Procesul în care Alina Bica a fost condamnată pentru favorizarea omului de afaceri Ovidiu Tender - sentința, așteptată în două săptămâni</h1>
      <address><time datetime="2019-11-18T12:27:00+00:00">18 Nov 2019, 12:27</time> by <a rel="author">MH</a></address>
      <p><b>Fosta șefă a DIICOT Alina Bica - fugară în Costa Rica - va afla peste două săptămâni sentința definitivă a instanței supreme în procesul în care este acuzată de favorizarea omului de afaceri Ovidiu Tender. În prima instanță, Bica a fost condamnată la 4 ani de închisoare, dar executarea pedepsei a fost suspendată după decizia Curţii Constituţionale privind compunerea nelegală a completurilor de 5 judecători de la Înalta Curte de Casaţie şi Justiţie.<br/></b><br/>Înalta Curte de Casaţie şi Justiţie a amânat, luni, pentru două săptămâni, decizia finală în dosarul Alinei Bica, potrivit Agerpres.<br/><br/>Președintele completului de 5 judecători de la Înalta Curte de Casație și Justiție le-a spus avocaților din dosar că au cinci zile pentru depunerea concluziilor și au amânat pronunțarea "cel mai probabil peste două săptămâni”.<br/><br/>Potrivit ultimelor informații, Alina Bica s-ar afla tot în Costa Rica. La începutul lunii octombrie, Elena Udrea declara, la Curtea de Apel București, că a mai discutat în ultima perioadă cu fosta șefă a DIICOT Alina Bica și că, din câte știe, aceasta "nu mai calcă” în România.<br/><br/>În iunie 2018, Alina Bica a fost condamnată definitiv la 4 ani de închisoare cu executare, fiind acuzată de favorizarea omului de afaceri Ovidiu Tender.<br/><br/>Alina Bica - fugară în Costa Rica - este în libertate din decembrie 2018, după ce instanţa supremă a suspendat executarea pedepselor, ca urmare a admiterii în principiu a contestaţiei în anulare, după decizia Curţii Constituţionale privind compunerea nelegală a completurilor de 5 judecători de la Înalta Curte de Casaţie şi Justiţie.<br/><br/>În 19 martie, instanța supremă a admis contestaţia în anulare formulată de Alina Bica şi a dispus rejudecarea apelului în dosarul în care aceasta a fost condamnată la 4 ani de închisoare cu executare pentru favorizarea făptuitorului.<br/><br/><b>Acuzațiile procurorilor<br/></b><br/>Potrivit DNA, în cursul anului 2013, omul de afaceri Ovidiu Tender i-a cerut sprijinul Alinei Bica pentru a obţine o condamnare cu suspendare în dosarul RAFO, aflat pe rolul Tribunalului Bucureşti. Alina Bica le-a solicitat subordonaţilor săi de la DIICOT să ceară în instanţă condamnarea lui Tender la o pedeapsă cu suspendare, potrivit procurorilor DNA.<br/><br/>Astfel, în contextul în care, în primăvara anului 2013, Ovidiu Tender era judecat în dosarul ''RAFO'', instrumentat de DIICOT, în care rechizitoriul a fost întocmit de Bica, omul de afaceri a pus, prin avocaţii săi, la dispoziţia lui Ionuţ Florentin Mihăilescu, fost ofiţer de poliţie judiciară şi consilier al Alinei Bica, documente privind respectiva cauză penală, în scopul consultării şi exprimării unei opinii, atât de el, cât şi de către Bica, pentru a avea şansa unei soluţii favorabile.<br/><br/>"Având în vedere relaţia existentă între Mihăilescu Ionuţ Florentin şi Bica Alina Mihaela, numitul Tender Ovidiu i-a cerut sprijinul magistratului prin intermediul angajatului şi avocaţilor săi în vederea formulării unei apărări favorabile inculpatului Tender Ovidiu, luând în considerare că procurorul Bica Alina Mihaela a fost cel care a instrumentat dosarul şi a dispus trimiterea în judecată a acestuia. Pentru sprijinul acordat, în scopul arătat mai sus, Mihăilescu Ionuţ Florentin, angajat al SC Prospecţiuni SA, firmă deţinută de Tender Ovidiu, a beneficiat de un card emis de Unicredit Bank, în care îi sunt virate diferite sume de bani. De asemenea, din actele şi lucrările dosarului nr. 393/P/2013 a rezultat că Mihăilescu Ionuţ Florentin şi Bica Alina Mihaela au dobândit bunuri imobile (teren), iar, pentru disimularea provenienţei acestora, actele de proprietate au fost întocmite pe numele lui Gavrilă Ştefan şi pe numele altor persoane interpuse", spunea DNA.</p>
    </article>
  </body>
</html>