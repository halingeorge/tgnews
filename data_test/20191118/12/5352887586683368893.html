<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/pasaulis/i-turtingiausiu-pasaulio-gyventoju-saraso-virsune-sugrizo-b-gatesas-1750664/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T12:30:00+00:00"/>
    <meta property="og:title" content="Į turtingiausių pasaulio gyventojų sąrašo viršūnę sugrįžo B. Gatesas"/>
    <meta property="og:description" content="Reklama"/>
  </head>
  <body>
    <article>
      <h1>Į turtingiausių pasaulio gyventojų sąrašo viršūnę sugrįžo B. Gatesas</h1>
      <address><time datetime="2019-11-18T12:30:00+00:00">18 Nov 2019, 12:30</time> by <a rel="author" href="https://www.ve.lt/autoriai/bns/" target="_blank">BNS</a></address>
      <p>Reklama</p>
      <p>
        <b>Programinės įrangos milžinės „Microsoft“ įkūrėjas Billas Gatesas atsidūrė pirmoje kasmet atnaujinamo turtingiausių pasaulio gyventojų reitingo vietoje, iš kurios išstūmė elektroninės prekybos bendrovės „Amazon“ įkūrėją ir vadovą Jeffą Bezosą.</b>
      </p>
      <p>Kaip rodo agentūros „Bloomberg“ sudaromas milijardierių indeksas, B. Gateso turto vertė siekia 110 mlrd. JAV dolerių, o J. Bezoso valdomas turtas yra vertas 109 mlrd. JAV dolerių.</p>
      <p>„Microsoft“ akcijoms šiemet pabrangus 48 proc., B. Gateso turto vertė nuo metų pradžios padidėjo 19,5 mlrd. JAV dolerių. Vien nuo spalio pabaigos, kai „Microsoft“ pelnė dešimties metų trukmės ir 10 mlrd. JAV dolerių vertės Pentagono sutartį, bendrovės akcijų kursas pakilo 4 proc.</p>
      <p>O J. Bezosas neteko dalies turto dėl šių metų vasarą užbaigto skyrybų proceso. Jo buvusi sutuoktinė MacKenzie Bezos, valdanti 35 mlrd. JAV dolerių vertės turtą, „Bloomberg Billionaires“ reitinge užėmė 24 vietą. J. Bezoso turto vertė sumažėjo 16,2 mlrd. JAV dolerių.</p>
      <p>Trečioji vieta „Bloomberg Billionaires“ reitinge šiemet atiteko prancūzų magnatui Bernardui Arnault, kuris vadovauja grupei LVMH ir kurio turto vertė siekia 103 mlrd. JAV dolerių.</p>
      <p>Ketvirtoje vietoje yra garsus investuotojas Warrenas Buffettas, o penktoje – socialinės žiniasklaidos milžinės „Facebook“ vadovas Markas Zuckerbergas. Jų turto vertė sudaro atitinkamai 86,6 mlrd. ir 74,5 mlrd. JAV dolerių.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/ivairybes/top3-zodiako-zenklai---sekmes-magnetai-jie-traukia-laime-ir-turtus-1711427/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/pasaulis/vladimiras-putinas-ir-dimitrijus-medvedevas-atskleide-savo-pajamas-ir-turta/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/tv-ir-radijas/radzi-senelio-gimtadienyje-suzinojo-apie-gimines-turtus---ten-net-sunys-turi-auksinius-dantis/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/tv-ir-radijas/kai-kiti-aktoriai-skundziasi-gyvenimu-gintaras-mikalauskas-rodo-savo-turtus/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>