<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/dienstbier-ci-vasaryova-ministr-petricek-rozdal-vyznamenani-za-diplomacii-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T12:29:00+00:00"/>
    <meta property="og:title" content="Dienstbier či Vašáryová. Ministr Petříček rozdal vyznamenání za diplomacii"/>
    <meta property="og:description" content="Ministr zahraničí Tomáš Petříček (ČSSD) dnes vyznamenal 12 osobností medailí Za zásluhy o diplomacii. Devět lidí včetně prvního porevolučního ministra zahraničí Jiřího Dienstbiera staršího bylo oceněno za rozvoj polistopadové diplomacie a zahraniční politiky. Další tři, mezi nimiž je i někdejší německý ministr zahraničí Klaus Kinkel, získali medaili za přínos k česko-německým vztahům. Sedm oceněných, včetně Dienstbiera a Kinkela, bylo vyznamenáno in memoriam."/>
  </head>
  <body>
    <article>
      <h1>Dienstbier či Vašáryová. Ministr Petříček rozdal vyznamenání za diplomacii</h1>
      <address><time datetime="2019-11-18T12:29:00+00:00">18 Nov 2019, 12:29</time> by <a rel="author">ČTK</a></address>
      <p>Petříček uvedl, že zásluhou porevoluční diplomacie je Česko nyní suverénní, prosperující zemí obklopenou přátelskými státy. "Naše jednoznačné politické, bezpečnostní, ekonomické, civilizační zakotvení ve svobodném, rozvinutém a prosperujícím západě je nejcennějším dědictvím porevolučních let. A tohoto úspěchu by nebylo dosaženo bez obětavé práce těch, které dnes vyznamenáváme," řekl Petříček. Oceněné označil za inspirací i pro budoucí činnost české diplomacie. Ministr také kritizoval snahy o zpochybňování úspěchů posledních 30 let.</p>
      <figure>
        <img src="https://g.denik.cz/1/a6/vadim-petrov_denik-150-3x2.jpg"/>
      </figure>
      <aside>
        <a href="https://www.denik.cz/hudba/vadim-petrov-dostal-rad-pratelstvi-od-putina-20191104.html">Řád od Putina. Skladatel Petrov obdržel nejvyšší ruské vyznamenání pro cizince Přečíst článek ›</a>
      </aside>
      <p>Za rozvoj polistopadové diplomacie byli vedle Dienstbiera vyznamenáni slovenská diplomatka a herečka Magda Vašáryová a sedm československých a českých polistopadových velvyslanců, mezi nimi dlouholetý velvyslanec v Německu a v Rakousku Jiří Gruša, který byl také oceněn in memoriam.</p>
      <p>Vašáryová ČTK a České televizi (ČT) řekla, že si ocenění váží. Uvedla, že při příchodu na ministerstvo zahraničí v únoru 1990 panovalo ještě v československé diplomacii nepřátelské ovzduší k novému režimu, nyní je ale situace na českém i slovenském ministerstvu zahraničí zcela odlišná. "Jsem ráda, že ministerstva zahraničních věcí, jak české, tak slovenské, i silou svých diplomatů a jejich kvalitou drží jasnou linii naší zahraniční politiky," řekla.</p>
      <h3>Medaili převzal i Schwarzenberg</h3>
      <p>Za přínos k česko-německým vztahům dostal medaili Kinkel, jenž se podílel na vytvoření Česko-německé deklarace, která v 90. letech výrazně přispěla ke zlepšení vzájemných vztahů obou zemí. Vedle něj byli oceněni také Felix Kolmer a Tomáš Kosta, přeživší z nacistických koncentračních táborů, kteří se angažovali v procesu smíření mezi Čechy a Němci.</p>
      <figure>
        <img src="https://g.denik.cz/1/9c/podmol-foto-02_denik-150-3x2.jpg"/>
      </figure>
      <aside>
        <a href="https://www.denik.cz/motorismus/kritikum-meho-vyznamenani-budu-negaci-oplacet-dobrem-rika-libor-podmol-20191031.html">Kritikům mého vyznamenání budu negaci oplácet dobrem, říká Libor Podmol Přečíst článek ›</a>
      </aside>
      <p>Medaili Za zásluhy o diplomacii dnes převzali také bývalý ministr zahraničí Karel Schwarzenberg (TOP 09) a bývalý český velvyslanec při NATO Karel Kovanda, kteří byli vyznamenáni už v březnu, tehdy ale nemohli ocenění převzít. Oba dostali medaili společně s dalšími osobnostmi, které přispěly k českému vstupu do aliance. Kovanda dnes ČTK a ČT řekl, že z bezpečnostního hlediska neexistuje pro Česko alternativa k členství v NATO.</p>
      <p>Medaile Za zásluhy o diplomacii byla vytvořena na konci loňského roku. Ocenění je určeno pro osobnosti, které významně přispěly k rozvoji vztahů mezi Českem a jinými státy. Poprvé ministerstvo vyznamenalo medailí 14 osobností letos v březnu u příležitosti 20. výročí českého vstupu do Severoatlantické aliance.</p>
    </article>
  </body>
</html>