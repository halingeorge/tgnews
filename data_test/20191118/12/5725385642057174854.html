<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.puna.nl/matt-wilkinson-beats1-if-i-like-it-i-play-it/"/>
    <meta property="og:site_name" content="Puna"/>
    <meta property="article:published_time" content="2019-11-18T12:09:35+00:00"/>
    <meta property="og:title" content="Matt Wilkinson (Beats1): “If I like it, I play it.”"/>
    <meta property="og:description" content="De traditionele manier van muziek luisteren als liveradio en CD’s raken al een tijdje steeds meer achterop en worden vervangen door bijvoorbeeld streaming en podcasts. In 2015 besloot Apple Music om de radio in een nieuw jasje te steken. Naar eigen zeggen wilde ze terug naar de tijd dat de radio verzorgd werd door echte […]"/>
  </head>
  <body>
    <article>
      <h1>Matt Wilkinson (Beats1): “If I like it, I play it.”</h1>
      <address>
        <time datetime="2019-11-18T12:09:35+00:00">18 Nov 2019, 12:09</time>
      </address>
      <figure>
        <img src="https://www.puna.nl/wp-content/uploads/2019/11/WhatsApp-Image-2019-11-18-at-12.59.19.jpeg"/>
      </figure>
      <p>De traditionele manier van muziek luisteren als liveradio en CD’s raken al een tijdje steeds meer achterop en worden vervangen door bijvoorbeeld streaming en podcasts. In 2015 besloot Apple Music om de radio in een nieuw jasje te steken. Naar eigen zeggen wilde ze terug naar de tijd dat de radio verzorgd werd door echte DJ’s en de geboorte van Beats 1 Radio was een feit.</p>
      <p>Het radio gedeelte van Apple Music is 24/7 te beluisteren en voor het grootste deel live. De vier DJ’s die centraal staan zijn Zane Lowe (Los Angeles), Ebro Darden (New York), Julie Adenuga (Londen) en Matt Wilkinson (Londen). Iedere DJ heeft zijn eigen specialiteit, maar het belangrijkste is dat ze zelf bepalen wat ze willen draaien. Hierdoor zijn ze niet gebonden aan een vaste playlist en is er er veel meer variatie dan op de traditionele radio.</p>
      <figure>
        <img src="https://www.puna.nl/wp-content/uploads/2019/11/WhatsApp-Image-2019-11-18-at-12.59.19-1.jpeg"/>
      </figure>
      <p>Onlangs werden we uitgenodigd door Apple om een kijkje achter de schermen te komen nemen. Op kantoor kregen we een uitleg over Apple Music en merkten we gelijk hoe belangrijk Apple Music het vindt om nieuwe artiesten een push te geven. Dit gebeurt mede door middel van het Up Next programma. Daarin krijgen artiesten die op het punt van doorbreken extra aandacht in de vorm van playlisting en zelfs optredens. Dit alles kwam opnieuw naar voren toen we langs gingen bij de Beats1 studio in Londen.</p>
      <p>Bij onze aankomst was Matt Wilkinson midden in zijn dagelijkse programma. We mochten aanschuiven in de studio tijdens de liveshow en spraken achteraf kort met de DJ. Matt is altijd geobsedeerd geweest met muziek zoals hij het zelf noemt. Tien jaar geleden begon hij als journalist bij NME, een Brits muziektijdschrift. Wat hij toen al probeerde, artiesten een platform geven, kan hij naar eigen zeggen nu op grotere schaal doen.</p>
      <figure>
        <img src="https://www.puna.nl/wp-content/uploads/2019/11/Schermafbeelding-2019-11-18-om-13.03.39.jpg"/>
      </figure>
      <p>Tijdens zijn shows doet hij ook interviews met de artiesten, waarin zijn interesse voor muziek goed naar voren komt. Daarbovenop presenteert hij een onderdeel waarin hij de artiest vraagt naar zijn vijf favoriete tracks en ze ook allemaal draait. Zo sprak hij toen wij er waren met de mysterieuze artiest Orville Peck en diens vijf tracks werden dan ook allemaal gedraaid. Dat is ook gelijk voor Matt het fijnste aan Beats1; zijn vrijheid. “If I like it, I play it.” en dat hoeft volgens de DJ geen gevestigde naam te zijn. “I get hundreds of e-mails from artists, trying to pitch their music and I listen to all of them.” Het is dan ook niet moeilijk om hem te bereiken via social media en mail en dat wil hij graag zo houden.</p>
      <p>Naast de radioshows beheren de DJ’s ook verschillende playlists. Zo presenteert Ebro de Rap Life gebaseerd op de gelijknamige playlist en cureert Apple Music Global Creative Director en DJ Zane Lowe de New Music Daily show en playlist. Als aanvulling op de vaste DJ’s wordt het programma gevuld door shows van verschillende artiesten. Zo heeft Drake zijn OVO Sound show, presenteren Krept &amp; Konan hun eigen Play Dirty programma en gebruikt Nicki Minaj haar Queen radio om in contact te blijven met haar fans. De artiesten hebben alle vrijheid en iemand als Nicki gebruikt haar show dan ook regelmatig om te reageren op de dingen die zij meemaakt in haar carrière en duikt Frank Ocean eens in de zoveel tijd op om nieuw muziek te primeuren.</p>
      <p>Het is wel duidelijk dat Beats1 gefocust is op de artiest en dat komt ten goede aan de content. De vrijheid en het gebruiksgemak maakt van Beats1 de ideale vervanger van de traditionele radio.</p>
    </article>
  </body>
</html>