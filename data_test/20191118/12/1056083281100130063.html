<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717751/%DA%86%D8%A7%D9%BE-220-%D8%B9%D9%86%D9%88%D8%A7%D9%86-%DA%A9%D8%AA%D8%A7%D8%A8-%D8%A8%D8%A7-%D8%AA%D9%84%D8%A7%D8%B4-36-%D9%86%D8%A7%D8%B4%D8%B1-%D9%81%D8%B9%D8%A7%D9%84-%D8%AF%D8%B1-%D8%A7%DB%8C%D9%84%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:34:58+00:00"/>
    <meta property="og:title" content="چاپ 220 عنوان کتاب با تلاش 36 ناشر فعال در ایلام"/>
    <meta property="og:description" content="ایسنا/ایلام معاون فرهنگی و رسانه‌ای اداره کل فرهنگ و ارشاد اسلامی استان ایلام از چاپ 220 عنوان کتاب توسط 36 ناشر فعال استان خبر داد."/>
  </head>
  <body>
    <article>
      <h6 class="kicker">معاون فرهنگی و رسانه‌ای اداره کل فرهنگ و ارشاد استان خبر داد:</h6>
      <h1>چاپ 220 عنوان کتاب با تلاش 36 ناشر فعال در ایلام</h1>
      <address>
        <time datetime="2019-11-18T12:34:58+00:00">18 Nov 2019, 12:34</time>
      </address>
      <p>ایسنا/ایلام معاون فرهنگی و رسانه‌ای اداره کل فرهنگ و ارشاد اسلامی استان ایلام از چاپ 220 عنوان کتاب توسط 36 ناشر فعال استان خبر داد.</p>
      <p>«یونس قیطانی» در مراسم تجلیل از ناشران و کتابدارن استان، اظهار کرد: نامگذاری این هفته به نام کتاب و کتابخوانی، صرفا یک تلنگر به حساب می‌آید و نباید ترویج و توسعه فرهنگ کتاب را محدود به این هفت روز دانست.</p>
      <p>وی گفت: این مسئله هم تلنگری به جامعه فرهنگی و هنری است تا از وضعیت ناراحت کننده‌ای که در سرانه مطالعه به وجود آمده فاصله بگیرد و هم تلنگری برای مدیران فرهنگی است  تا از فعالان و تلاشگران این عرصه که در طول سال نقش آفرینی می کنند، تقدیر کنند.</p>
      <p>معاون فرهنگ و ارشاد اسلامی استان ایلام ادامه داد: در زمینه ترویج فرهنگ کتاب در طول سال برنامه‌های متعددی برگزار می شود، در این میان علاوه بر اداره کل فرهنگ و ارشاد اسلامی استان ایلام و اداره کل نهاد کتابخانه‌های استان، سهم سازمان های مردم نهاد در این زمینه بسیار قابل توجه و قابل بررسی است، حتی از نقش مهم خیرین در زمینه کتاب و کتابخوانی نمی توان به سادگی گذشت.</p>
      <p> قیطانی گفت: در استان ۳۶ ناشر فعال داریم که در سال گذشته توانستند ۲۲۰ عنوان کتاب را چاپ و منتشر کنند و امسال هم تا آبان ماه بیش از صد عنوان کتاب منتشر کرده‌اند که که گرانی کاغذ و مشکلات اقتصادی ناشران، علت اصلی کاهش تولیدات در این زمینه بوده است.</p>
      <p>معاون فرهنگی و رسانه ای اداره کل فرهنگ و ارشاد اسلامی استان ایلام تصریح کرد: بر اساس تفاهم نامه ای که سال گذشته با معاونت فرهنگی وزارت ارشاد بستیم، حدود دو میلیارد و دویست میلیون ریال از مولفان، نویسندگان و مترجمان بومی خرید کتاب شد و این حمایت ها در سال جاری هم ادامه خواهد داشت، بدیهی است که آثاری اولویت دارند که محتوایی بومی و محلی داشته باشند.</p>
      <p>قیطانی در خصوص حمایت های اداره کل فرهنگ و ارشاد اسلامی استان ایلام از آثار ویژه خاطرنشان کرد: از سه اثر شامل کتاب پژوهشی «هوره‌های ایلامی» نوشته علی محمد ارسلانی، مجموعه سه جلدی گزیده آثار راه یافته به جشنواره شعر کُردی کودک «منال» و مجموعه کامل اشعار حشمت منصوری جمشیدی به همت محمد جلیل بهادری، آثاری هستند که هم در مرحله چاپ و هم در مرحله انتشار حمایت شده است.</p>
      <p>وی از برگزاری نخستین جایزه ادبی ایلام در ابتدای سال آینده خبر داد و در این خصوص گفت: شورای سیاست گذاری این جشنواره تشکیل شده و و به زودی دبیران اجرایی و تخصصی آن اعلام خواهند شد، همچنین فراخوان این جایزه هم به زودی در اختیار علاقمندان قرار می گیرد.</p>
      <p>در  این مراسم از فعالان حوزه کتاب به شرح زیر تجلیل شد:</p>
      <p>
        <b>فعال‌ترین ناشران</b>
      </p>
      <p>۱- انتشارات جوهر حیات - مدیر مسئول: صادق امیدی- با ۳۶ عنوان کتاب چاپ شده</p>
      <p>۲- انتشارات هاوار- مدیر مسئول: بتول رستمی- با ۲۵ عنوان کتاب چاپ شده</p>
      <p>۳- انتشارات زاگرو- مدیر مسئول: دکتر حبیب‌اله محمودیان - با ۲۱ عنوان کتاب چاپ شده</p>
      <p>
        <b>ناشران تخصصی فعال</b>
      </p>
      <p>۱- ناشر فعال حوزه ادبیات بومی و محلی– انتشارات زانا-مدیر مسئول: ظاهر سارایی- با ۱۷ عنوان کتاب چاپ شده</p>
      <p>۳- ناشر فعال حوزه کتب عمومی - انتشارات بازاندیشی- مدیر مسئول: سمیه محمدی – با ۱۳ عنوان کتاب چاپ شده</p>
      <p>۳- ناشر فعال حوزه کودک و نوجوان- انتشارات باشور- مدیر مسئول: محمد مرادی‌نصاری - با ۴ عنوان کتاب چاپ شده</p>
      <p>
        <b>نویسندگان فعال (دارای آثار بیشتر)</b>
      </p>
      <p>۱- مرتضی حاتمی - با ۱۵ اثر چاپ شده</p>
      <p>۲- صیدمحمد درخشنده- با ۴ اثر چاپ شده</p>
      <p>۳- یاسر بابایی - با ۳ اثر چاپ شده</p>
      <p>۴- زهرا پوراسماعیل- با ۳ اثر چاپ شده</p>
      <p>نویسندگان جوان و نوجوان</p>
      <p>۱- نیلیا صیدخانی – با یک اثر چاپ شده</p>
      <p>
        <b>صفحه‌آرا و طراح جلد</b>
      </p>
      <p>۱- علی امیدی- با طراحی و صفحه‌آرایی ۴۰ اثر</p>
      <p>۲- وحید اسدی‌نیا- با طراحی و صفحه‌آرایی ۲۵ اثر</p>
      <p>۳- لیلا دهبالایی- با طراحی و صفحه‌آرایی ۱۳ اثر</p>
      <p>
        <b> کتاب‌فروشی فعال</b>
      </p>
      <p> پاتوق کتاب- مدیرمسئول: امید تیموریان</p>
      <p>انتهای پیام</p>
    </article>
  </body>
</html>