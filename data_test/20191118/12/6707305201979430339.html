<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/singhiozzo-cause-quando-deve-preoccupare/657015/"/>
    <meta property="og:site_name" content="DiLei"/>
    <meta property="article:published_time" content="2019-11-18T12:05:37+00:00"/>
    <meta property="og:title" content="Singhiozzo, perché viene e quando deve preoccupare"/>
    <meta property="og:description" content="Il meccanismo che genera il singhiozzo ha origine nel diaframma e diverse sono le cause. I rimedi per eliminarlo e quando è un campanello d’allarme."/>
  </head>
  <body>
    <article>
      <h1>Singhiozzo, perché viene e quando deve preoccupare</h1>
      <h2>Il meccanismo che genera il singhiozzo ha origine nel diaframma e diverse sono le cause. I rimedi per eliminarlo e quando è un campanello d'allarme</h2>
      <address><time datetime="2019-11-18T12:05:37+00:00">18 Nov 2019, 12:05</time> by <a rel="author">Federico Mereta</a></address>
      <p>Capita a tutti di andare incontro al classico “hic”. <b>Il singhiozzo</b>, che compare in molte circostanze, magari perché si è mangiato troppo oppure si è bevuta di corsa una bevanda, è un fastidio estremamente comune e <b>non è indice di malattia</b>.</p>
      <p>A volte però gli attacchi sono tanto gravi che – seppur in circostanze che si contano davvero sulle dita di una mano – possono portare anche a un intervento chirurgico. Insomma, per far fronte al singhiozzo occorre prima di tutto <b>capire perché</b> si presenta e poi, anche grazie a <a href="https://dilei.it/benessere/5-modi-per-far-passare-velocemente-singhiozzo/638229/">rimedi semplici</a>, <b>contrastarlo</b> con successo.</p>
      <h3>Le cause del singhiozzo</h3>
      <p><b>Il meccanismo</b> che genera il fastidio ha origine nel <b>diaframma</b>, il grande muscolo trasversale che separa il torace dall’addome. Quando questo <b>si contrae di colpo</b>, come se fosse preda di uno spasmo molto intenso, spinge con forza l’aria verso l’alto. Il passaggio di una massiccia <b>quantità di aria</b> espirata attraverso la glottide, una sorta di “restringimento” obbligato formato dalle corde vocali e da sottili cartilagini del laringe, provoca la sensazione di <b>fastidio</b> e il tipico <b>rumore</b> del singhiozzo.</p>
      <p>In genere singhiozzare non è indice di malattia, ma dipende da <b>un’irritazione temporanea dei nervi</b> che controllano i movimenti del diaframma, chiamati <b>nervi frenici</b>. In qualche caso, però, l’infiammazione di questi sottilissimi filamenti  nervosi può far seguito a <b>operazioni all’addome o al torace</b>, a malattie nervose o anche a <a href="https://dilei.it/salute/malattie-cardiologiche-e-cardiopatie-nelle-donne-i-consigli-per-prevenirle/613305/">disturbi cardiaci</a>.</p>
      <p><b>I singhiozzi ripetuti e frequenti</b>, anche se può sembrare strano, possono infatti derivare da situazione molto diverse tra loro. A volte <b>un’operazione alla colecisti</b> o allo stomaco scatenano il problema, così come anche <b>un’infiammazione del sistema nervoso centrale</b> può scatenare i fastidi. A volte, poi, anche <b>problemi respiratori</b> o legati ad un <b>intestino</b> che non lavora bene possono manifestarsi con il singhiozzo.</p>
      <h3>Come difendersi dal singhiozzo</h3>
      <p>Ovviamente un singhiozzo può assumere caratteristiche diverse. Ma a fare la differenza, oltre all’<b>intensità e alla durata del sintomo</b>, è soprattutto <b>il ritmo dei piccoli attacchi</b>.</p>
      <p>Se si singhiozza <b>quasi senza sosta</b>, ovviamente il problema diventa difficile da sostenere. In queste circostanze la parola deve passare al <b>medico</b>. Nella stragrande maggioranza dei casi, in ogni modo, bastano i semplici <b>rimedi della nonna</b>, magari mirati non tanto a rilassare il diaframma ma a distrarre per un attimo dal fastidio, come ad esempio bere con <b>il bicchiere alla rovescia</b>. Allo stesso modo, anche <b>bere acqua fredda</b> lentamente e a piccoli sorsi può aiutare: all’epoca degli antichi greci, poi stimolando lo starnuto si puntava a far dimenticare il singhiozzo.</p>
      <p>Più scientificamente, ci sono indicazioni che mostrano l’utilità dell’aumento dell’<b>anidride carbonica</b> in bronchi e polmoni: come si ottiene questo risultato? Respirando per qualche decina di secondi all’interno di un sacchetto. Nelle forme più gravi, poi, il medico può consigliare <b>medicinali specifici</b>, ad esempio antispasmodici, rilassanti e sedativi.</p>
      <h3>Nel neonato il singhiozzo “aiuta”</h3>
      <p>In ultimo, una curiosità. Se è vero che per aiutare <b>il neonato</b> a superare il fastidio, che fa quasi sorridere quando è molto piccolo, funzionano le pacche amorevoli sulla schiena, tenendolo teneramente in braccio, una ricerca molto recente dice che <b>non bisogna “cancellare” il singhiozzo</b> non appena il piccolo lancia qualche segnale.</p>
      <p>Stando ad uno studio apparso su <i>Clinical Neurophysiology</i> e condotto all’University College di Londra, infatti, <a href="https://dilei.it/mamma/singhiozzo-feto-quando-inizia-perche/477670/">il singhiozzo</a> nel neonato potrebbe addirittura essere un sistema del tutto impercettibile che attiva <b>particolari segnali cerebrali,</b> capaci di migliorare la regolazione dei ritmi respiratori.</p>
      <p>Lo studio è stato condotto su <b>13 neonati prematuri</b>, particolarmente esposti al singhiozzo e ha dimostrato che ogni volta che il diaframma si contrae (accade molte volte al giorno in questi piccoli), si propagano onde attraverso il cervello che potrebbero <b>migliorare le future connessioni cerebrali</b>. Non tutti i singhiozzi, insomma, vengono per nuocere.</p>
      <related>
        <h4>Leggi anche</h4>
        <a href="https://dilei.it/benessere/5-modi-per-far-passare-velocemente-singhiozzo/638229/"/>
        <a href="https://dilei.it/mamma/singhiozzo-feto-quando-inizia-perche/477670/"/>
        <a href="https://dilei.it/mamma/gravidanza-ventiseiesima-settimana/474758/"/>
        <a href="https://dilei.it/mamma/gravidanza-trentatreesima-settimana/474803/"/>
        <a href="https://dilei.it/mamma/gravidanza-trentaquattresima-settimana/474808/"/>
      </related>
    </article>
  </body>
</html>