<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/agoume-in-prima-squadra-all-inter-il-momento-arrivera-nessun-problema-se-non-succedera-quest-anno-323393"/>
    <meta property="og:site_name" content="FcInterNews.it"/>
    <meta property="article:published_time" content="2019-11-18T12:31:00+00:00"/>
    <meta property="og:title" content="Agoume: &quot;In prima squadra all'Inter? Il momento arriverà, nessun problema se non succederà quest'anno&quot;"/>
    <meta property="og:description" content="La tripletta dell'attaccante del Paris Saint-Germain Arnaud Kalimuendo ha permesso alla Francia di superare i Paesi Bassi nella finale per il terzo posto del Mondiale Under 17 vinto dai padroni di..."/>
  </head>
  <body>
    <article>
      <h1>Agoume: "In prima squadra all'Inter? Il momento arriverà, nessun problema se non succederà quest'anno"</h1>
      <address><time datetime="2019-11-18T12:31:00+00:00">18 Nov 2019, 12:31</time> by <a rel="author">Christian Liotta</a></address>
      <p>La tripletta dell'attaccante del Paris Saint-Germain <b>Arnaud Kalimuendo</b> ha permesso alla Francia di superare i Paesi Bassi nella finale per il terzo posto del Mondiale Under 17 vinto dai padroni di casa del Brasile. Risultato importante per la squadra di<b> Jean-Claude Giuntini</b>, anche se <b>Lucien Agoume</b>, capitano dei <i>Bleuets</i>, non nasconde un pizzico di delusione ai microfoni de <i>L'Equipe</i>: "Una medaglia non è una cosa da poco, abbiamo battuto una bella squadra che è campione d'Europa in carica, questo significa che chiudiamo come migliore nazione europea in questa competizione.<b> Bisogna valorizzare questo terzo posto, ma devo riconoscere che volevamo la finale per il primo. Siamo la Francia, una nazione di riferimento.</b> Abbiamo sempre l'ambizione di vincere ogni competizione. Va bene il terzo posto, ma speravamo in qualcosa di meglio".</p>
      <p>Sul magone del francesino rimarrà quel cartellino giallo che gli è costato la semifinale persa col Brasile: "Mi sento responsabile di quella sconfitta tanto quanto i miei compagni, <b>sono io che ho preso quel giallo contro la Spagna che mi rimarrà di traverso. Potevo evitare, </b>è stato un errore di gioventù. Comunque, questo Mondiale è stato una bella avventura umana, con gente formidabile. Cinque settimane indimenticabili, conserverò tutto". Terminata l'esperienza in Brasile, Agoume è ora atteso dall'Inter Under 19 di <b>Armando Madonna</b>: "Adesso tornerò a Milano e lavorerò. Sono ancora giovane, ho 17 anni; <b>se non giocherò tra i professionisti quest'anno non sarà un problema, il momento arriverà. </b>Il mio obiettivo è quello di migliorare negli allenamenti e vedere quello che succederà a fine stagione". </p>
      <p>
        <b>
          <a href="https://www.videointer.it/watch.php?vid=bc39eddb7">VIDEO - CHE PRODEZZA DI VANHEUSDEN: FA TUTTO IL CAMPO E PUNISCE LA GERMANIA</a>
        </b>
      </p>
    </article>
  </body>
</html>