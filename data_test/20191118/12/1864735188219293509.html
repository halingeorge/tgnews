<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/educare-i-figli-1.4893580"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T12:13:19+00:00"/>
    <meta property="og:title" content="Cosa stimola di più un bambino a studiare? Le aspirazioni dei genitori"/>
    <meta property="og:description" content="Sono le spinte dei genitori e il loro sostegno, più che la qualità della scuola, a stimolare i ragazzi nel proseguire gli studi"/>
  </head>
  <body>
    <article>
      <h1>Cosa stimola di più un bambino a studiare? Le aspirazioni dei genitori</h1>
      <h2>Sono le spinte dei genitori e il loro sostegno, più che la qualità della scuola, a stimolare i ragazzi nel proseguire gli studi <br/><br/> </h2>
      <address><time datetime="2019-11-18T12:13:19+00:00">18 Nov 2019, 12:13</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4893579.1574079199!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>L’appoggio dei genitori è fondamentale nella spinta a studiare</figcaption>
      </figure>
      <p>La <b>scuola</b> è naturalmente importante nella crescita culturale, personale e sociale di un bambino, ma sembra che abbia<b> scarsa influenza sul suo desiderio di progredire verso un’istruzione superiore.</b> Lo spiega un nuovo studio scientifico condotto dal Center for Educational Research and Development di Zagabria, in Croazia, che mette in luce come siano altri fattori a spingere i ragazzi a studiare, primo fra tutti<b> le aspirazioni dei genitori,</b> il sostegno da parte della madre e il fatto di avere una scrivania su cui lavorare.</p>
      <h3>Cosa spinge un giovane a studiare?</h3>
      <p>Gli autori dello studio volevano scoprire i principali<b> fattori che influenzano l'intenzione degli alunni di continuare</b> verso l'istruzione superiore quando raggiungono la fine della scuola dell’obbligo (che in Croazia termina quando i ragazzi hanno 14-15 anni). La ricerca, apparsa sulla rivista Educational Studies, ha preso in esame la situazione di mille alunni sotto più punti di vista, dai voti scolastici alla dimensione della scuola e della classe, ai prezzi degli immobili. Poi sono stati sottoposti dei questionari sulle loro intenzioni di continuare l'istruzione superiore, sul livello di sostegno scolastico da parte dei genitori, sulle aspirazioni di questi ultimi nei riguardi dei figli e su altri temi.<br/>Le risposte sono state sottoposte ad <b>analisi</b> <b>statistiche</b> per determinare quali fattori erano più strettamente correlati con il desiderio di proseguire l'istruzione superiore.</p>
      <h3>I genitori contano più della scuola</h3>
      <p>La cosa interessante è che <b>nessuno dei fattori collegati alla scuola</b> ha influenzato il desiderio di continuare l'istruzione superiore. Al contrario, sono stati i genitori, le loro aspirazioni e la vita familiare ad avere un ruolo chiave nello stimolare i ragazzi a andare avanti con gli studi superiori. Ma anche i voti: più alti sono e più hanno convinto i ragazzi a proseguire. Inoltre, quanto al genere, <b>le più motivate sono risultate le ragazze.</b><br/>Lo studio, che è il primo ad analizzare l'influenza di così tanti fattori sul desiderio di progredire verso l'istruzione superiore, è limitato alla Croazia, ma gli autori sostengono che le loro conclusioni possono <b>applicarsi ad altri sistemi educativi simili.</b><br/>"In altre parole, gli alunni che hanno caratteristiche individuali simili ma che frequentano scuole diverse probabilmente avranno aspirazioni simili per l'istruzione superiore”, spiegano i ricercatori: "I genitori possono influenzare le aspirazioni dei loro figli esprimendo le loro aspettative riguardo al percorso educativo del bambino e fornendo le condizioni di base per completare i compiti e favorire l'apprendimento (ad esempio una scrivania su cui lavorare)".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/magazine/pensione-1.4894166"/>
      </related>
    </article>
  </body>
</html>