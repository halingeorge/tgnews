<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640502/%DA%A9%D8%A7%D9%84%D8%A7%DB%8C-%D8%AB%D8%A8%D8%AA-%D9%86%D8%B4%D8%AF%D9%87-%D8%AF%D8%B1-%D8%B3%D8%A7%D9%85%D8%A7%D9%86%D9%87-%D8%AC%D8%A7%D9%85%D8%B9-%D8%A7%D9%86%D8%A8%D8%A7%D8%B1%D9%87%D8%A7-%D8%A7%D8%AD%D8%AA%DA%A9%D8%A7%D8%B1-%D9%85%D8%AD%D8%B3%D9%88%D8%A8-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:20:00+00:00"/>
    <meta property="og:title" content="کالای ثبت نشده در «سامانه جامع انبارها» احتکار محسوب می‌شود"/>
    <meta property="og:description" content="سازمان حمایت مصرف کنندگان و تولیدکنندگان در اطلاعیه ای اعلام کرد:ثبت مشخصات انبارها، مالک انبار و کالا، میزان و نوع کالای ورودی و خروجی به آنها در ..."/>
  </head>
  <body>
    <article>
      <h1>
        <a href="https://www.bultannews.com/fa/news/640502/%DA%A9%D8%A7%D9%84%D8%A7%DB%8C-%D8%AB%D8%A8%D8%AA-%D9%86%D8%B4%D8%AF%D9%87-%D8%AF%D8%B1-%D8%B3%D8%A7%D9%85%D8%A7%D9%86%D9%87-%D8%AC%D8%A7%D9%85%D8%B9-%D8%A7%D9%86%D8%A8%D8%A7%D8%B1%D9%87%D8%A7-%D8%A7%D8%AD%D8%AA%DA%A9%D8%A7%D8%B1-%D9%85%D8%AD%D8%B3%D9%88%D8%A8-%D9%85%DB%8C%E2%80%8C%D8%B4%D9%88%D8%AF">کالای ثبت نشده در «سامانه جامع انبارها» احتکار محسوب می‌شود</a>
      </h1>
      <h2>سازمان حمایت مصرف کنندگان و تولیدکنندگان در اطلاعیه ای اعلام کرد:ثبت مشخصات انبارها، مالک انبار و کالا، میزان و نوع کالای ورودی و خروجی به آنها در ...</h2>
      <address><time datetime="2019-11-18T12:20:00+00:00">18 Nov 2019, 12:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سازمان حمایت <b>مصرف کنندگان و تولیدکنندگان</b> در اطلاعیه ای اعلام کرد: در راستای عمل به تکالیف قانونی منبعث از بند «ث» ماده ۶ قانون مبارزه با قاچاق کالا و ارز و آیین نامه اجرایی مواد ۵ و ۶ قانون مذکور، ثبت مشخصات انبارها و مراکز نگهداری کالا، مالک انبار و کالا، میزان و نوع کالای ورودی و خروجی به آنها در قالب سامانه جامع انبارها و مراکز نگهداری کالا الزامی است.</p>
      <p>این سازمان همچنین اعلام کرد: پیرو ابلاغیه ها و بخشنامه های مکرر قبلی به لحاظ شرایط فعلی متاثر از اصلاح قیمت بنزین و احتمال سوءاستفاده برخی عوامل سودجو در این برهه زمانی، مجدداً نسبت به ضرورت ثبت اطلاعات انبارها و مراکز نگهداری کالا در قالب سامانه جامع انبارها و سامانه اعلام موجودی تاکید می گردد.</p>
      <p>بر اساس اعلام سازمان حمایت، عواقب برخورد قانونی با موارد مغایر احراز شده طی بازرسی های مستمر عوامل بازرسی در سطح کشور متوجه صاحبان کالا و انبارداران خواهد بود.</p>
      <p>این اطلاعیه به منزله ابلاغیه رسمی تلقی شده و اجرای آن برای تمامی واحدهای اقتصادی ذی نفع الزامی است.</p>
      <p>این سازمان از شهروندان خواست در صورت مشاهده هرگونه تخلف در این زمینه مراتب را از طریق مراجعه حضوری و یا انعکاس به شماره تلفن ۱۲۴ سازمان حمایت و سازمان صنعت، معدن و تجارت استان ها و یا اپلیکیشن آپ اطلاع دهند تا در اسرع وقت مورد پیگیری و رسیدگی قرار گیرد.</p>
    </article>
  </body>
</html>