<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/antiproedros-eddyppy-dimarxos-faliroy-fwstiropoylos-a-113515.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T12:36:00+00:00"/>
    <meta property="og:title" content="Αντιπρόεδρος του ΕΔΔΥΠΠΥ ο Δήμαρχος Π. Φαλήρου Γ. Φωστηρόπουλος"/>
    <meta property="og:description" content="Στο πλαίσιο του 15ου Πανελληνίου Συνεδρίου και της τακτικής Γενικής Συνέλευσης του Ελληνικού Δικτύου Υγιών Πόλεων (ΕΔΔΥΠΠΥ) που πραγματοποιήθηκε στην Αθήνα το τριήμερο 14-16 Νοεμβρίου, ο Δήμαρχος Παλαιού Φαλήρου, Γιάννης Φωστηρόπουλος, εκλέχθηκε στο Διοικητικό Συμβούλιο και ορίσθηκε από τους εκπροσώπους  της Τοπικής Αυτοδιοίκησης αλλά και τους συμμετέχοντες επιστημονικούς φορείς, Αντιπρόεδρος του Δικτύου."/>
  </head>
  <body>
    <article>
      <h1>Αντιπρόεδρος του ΕΔΔΥΠΠΥ ο Δήμαρχος Π. Φαλήρου Γ. Φωστηρόπουλος</h1>
      <address>
        <time datetime="2019-11-18T12:36:00+00:00">18 Nov 2019, 12:36</time>
      </address>
      <p>Στο πλαίσιο του <a href="https://www.epoli.gr/eddyppy-neoy-proedros-giwrgos-patoylis-a-113478.html">15ου Πανελληνίου Συνεδρίου και της τακτικής Γενικής Συνέλευσης του Ελληνικού Δικτύου Υγιών Πόλεων (ΕΔΔΥΠΠΥ)</a> που πραγματοποιήθηκε στην Αθήνα το τριήμερο 14-16 Νοεμβρίου, ο Δήμαρχος Παλαιού Φαλήρου, Γιάννης Φωστηρόπουλος, εκλέχθηκε στο Διοικητικό Συμβούλιο και ορίσθηκε από τους εκπροσώπους  της Τοπικής Αυτοδιοίκησης αλλά και τους συμμετέχοντες επιστημονικούς φορείς, Αντιπρόεδρος του Δικτύου.</p>
      <p>Παράλληλα και με αφορμή το γεγονός ότι ο Δήμαρχος Παλαιού Φαλήρου αποτελεί από τους πρώτους αυτοδιοικητικούς που πίστεψαν στην αποστολή και τον ρόλο του Δικτύου, βραβεύτηκε για την πολυετή και συνεπή στήριξη του στην προσπάθεια ανάπτυξης του και διάδοσης των δράσεων του.</p>
      <p>Το συνέδριο του ΕΔΔΥΠΠΥ το ποίο διοργανώθηκε με την αιγίδα του Υπουργείου Εσωτερικών, του Υπουργείου Υγείας, του Υπουργείου Παιδείας &amp; Θρησκευμάτων, του Υπουργείου Τουρισμού και την υποστήριξη της Κεντρικής Ένωσης Δήμων Ελλάδος (ΚΕΔΕ) και του Ιατρικού Συλλόγου Αθηνών πραγματοποιείται σε ετήσια βάση, με σκοπό την παρουσίαση καλών πρακτικών από τους Δήμους - μέλη, απολογισμό των δράσεων με μετρήσιμα αποτελέσματα και ανταλλαγή απόψεων, ενώ κατά την επίσημη έναρξη του Συνεδρίου, χαιρετισμούς απηύθυναν οι Γιώργος Πατούλης Περιφερειάρχης Αττικής, Θοδωρής Λιβάνιος Υφυπουργός Εσωτερικών, Αναστασία Γκίκα Γενική Γραμματέας Πρωτοβάθμιας και Δευτεροβάθμιας Εκπαίδευσης &amp; Ειδικής Αγωγής και μέσω σύνδεσης skype η Elisabeth Bengtsson Ειδική Σύμβουλος του Π.Ο.Υ.</p>
      <p>Το Δίκτυο αποτελείται από 227 Δήμους - μέλη, ενώ 100 από αυτούς ήδη έχουν δημιουργήσει Κέντρα Πρόληψης για την Υγεία (Κ.Ε.Π. Υγείας) με στόχο την τον προληπτικό έλεγχο και την θεραπεία σημαντικών νοσημάτων και ασθενειών.</p>
      <p>Κατά την διάρκεια της εναρκτήριας συνεδρίασης, ο Δήμαρχος Παλαιού Φαλήρου με την ιδιότητα του κεντρικού ομιλητή παρουσίασε στους συνέδρους τις δράσεις και τις πολιτικές που έχει ακολουθήσει ο Δήμος Παλαιού Φαλήρου στον τομέα της Δημόσιας και Αστικής Υγείας, αναδεικνύοντας τα σημαντικά ευρωπαϊκά προγράμματα πρόληψης και ενημέρωσης στα οποία έχει συμμετάσχει, κάτι για το οποίο έχει διακριθεί και βραβευθεί επανειλημμένα.</p>
    </article>
  </body>
</html>