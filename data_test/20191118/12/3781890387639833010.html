<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742345"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T12:45:00+00:00"/>
    <meta property="og:title" content="&quot;เจ้าฟ้าหญิง บุปผาเทวี&quot; แห่ง &quot;กัมพูชา&quot; สิ้นพระชนม์"/>
    <meta property="og:description" content="สมเด็จพระเรียมนโรดม บุปผาเทวี พระราชธิดาองค์โตในพระบาทสมเด็จพระนโรดม สีหนุ อดีตกษัตริย์กัมพูชา และอดีตรัฐมนตรีกระทรวงวัฒนธรรม ผู้รื้อฟื้นนาฏศิลป์ระบำเทพอัปสร สิ้นพระชนม์ด้วยวัย 76 พรรษา จากการแถลงของสำนักพระราชวังกัมพูชา เมื่อวันจันทร์"/>
  </head>
  <body>
    <article>
      <h1>"เจ้าฟ้าหญิง บุปผาเทวี" แห่ง "กัมพูชา" สิ้นพระชนม์</h1>
      <address>
        <time datetime="2019-11-18T12:45:00+00:00">18 Nov 2019, 12:45</time>
      </address>
      <p>
        <b>สมเด็จพระเรียมนโรดม บุปผาเทวี พระราชธิดาองค์โตในพระบาทสมเด็จพระนโรดม สีหนุ อดีตกษัตริย์กัมพูชา และอดีตรัฐมนตรีกระทรวงวัฒนธรรม ผู้รื้อฟื้นนาฏศิลป์ระบำเทพอัปสร สิ้นพระชนม์ด้วยวัย 76 พรรษา จากการแถลงของสำนักพระราชวังกัมพูชา เมื่อวันจันทร์</b>
      </p>
      <p>สำนักข่าวรอยเตอร์รายงานจากกรุงพนมเปญ ประเทศกัมพูชา เมื่อวันที่ 18 พ.ย. ว่า แถลงการณ์ของสำนักพระราชวังกัมพูชา ทางเฟซบุ๊ก ระบุว่า เจ้าฟ้าหญิงบุปผาเทวี ทรงสิ้นพระชนม์จากอาการประชวร เมื่อวันจันทร์ ที่โรงพยาบาลแห่งหนึ่งในกรุงเทพมหานคร เมืองหลวงของไทย <br/><br/>นายกรัฐมนตรีสมเด็จฮุน เซน ของกัมพูชา ถวายการไว้อาลัยในเฟซบุ๊กเพจส่วนตัว ว่า การสิ้นพระชนม์ของเจ้าฟ้าหญิงบุปผาเทวี ถือเป็นเป็นความสูญเสียครั้งใหญ่ที่สุด สำหรับภาควัฒนธรรมของกัมพูชา พร้อมกับประกาศให้วันที่ 20 พ.ย.เป็นวันไว้อาลัยแห่งชาติ ซึ่งจะมีการลดธงชาติลงครึ่งเสาทั่วประเทศ<br/><br/>เจ้าฟ้าหญิงบุปผาเทวี ทรงเป็นพระเชษฐภคินี (พี่สาว) ของสมเด็จพระนโรดม รณฤทธิ์ และพระเชษฐภคินีต่างพระมารดากับพระบาทสมเด็จพระบรมนาถ นโรดม สีหมุนี กษัตริย์พระองค์ปัจจุบันของกัมพูชา ประสูติเมื่อวันที่ 8 ม.ค. 2486 ทรงศึกษาวิชาการนาฏศิลป์ ตั้งแต่มีพระชนมายุได้ 5 พรรษา <br/><br/>เจ้าฟ้าหญิงบุปผาเทวีเสด็จหนีออกจากกัมพูชา เมื่อกลุ่มเขรแดงยึดครองประเทศในปี พ.ศ. 2518 และเสด็จกลับประเทศในช่วงต้นคริสต์ทศวรรษ 1990 ซึ่งช่วงนี้พระองค์ทรงเป็นหัวเรี่ยวกับแรงในการฟื้นฟูระบำนาฏศิลป์โบราณของประเทศ พระองค์ได้รับการแต่งตั้งให้ดำรงตำแหน่งรัฐมนตรีกระทรวงวัฒนธรรม ระหว่างปี 2541 - 2547 ในรัฐบาลของสมเด็จกรมพระนโรดม รณฤทธิ์ พระอนุชา<br/><br/>เจ้าฟ้าหญิงบุปผาเทวี ทรงเสกสมรส 5 ครั้ง โดยครั้งแรกเมื่อปี พ.ศ. 2502 ขณะที่มีพระชนมายุ 15 พรรษา และมีพระโอรสธิดารวม 5 พระองค์.<br/><br/>ภาพ - AP</p>
    </article>
  </body>
</html>