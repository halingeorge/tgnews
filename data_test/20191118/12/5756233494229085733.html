<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622146/%D8%B3%D9%87%D8%A7-%D9%85%D8%B1%D8%AA%D8%B6%D8%A7%DB%8C%DB%8C-%D9%88-%DB%B2-%D8%AF%D8%A7%D9%86%D8%B4%D8%AC%D9%88%DB%8C-%D8%AF%DB%8C%DA%AF%D8%B1-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T12:40:00+00:00"/>
    <meta property="og:title" content="سها مرتضایی و ۲ دانشجوی دیگر بازداشت شدند"/>
    <meta property="og:description" content="دبیر سابق شورای صنفی مرکزی دانشگاه تهران، شب گذشته در خوابگاه دختران دانشگاه تهران بازداشت شد."/>
  </head>
  <body>
    <article>
      <h1>سها مرتضایی و ۲ دانشجوی دیگر بازداشت شدند</h1>
      <address>
        <time datetime="2019-11-18T12:40:00+00:00">18 Nov 2019, 12:40</time>
      </address>
      <p>
        <i>دبیر سابق شورای صنفی مرکزی دانشگاه تهران، شب گذشته در خوابگاه دختران دانشگاه تهران بازداشت شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گفته شاهدان عینی، دو نفر دیگر از دانشجویان که همراه وی بوده‌اند نیز بازداشت ‌شده‌اند.</p>
      <p>مرتضایی دبیر سابق شورای صنفی مرکزی دانشگاه تهران و دانشکده حقوق و علوم سیاسی بوده است. وی دی‌ماه سال ۹۶ نیز بازداشت و در سال جاری با حکم دادگاه انقلاب به ۶ سال حبس تعزیری و دو سال محرومیت از عضویت در احزاب و گروه‌ها و دسته‌ها سیاسی در دادگاه بدوی محکوم شده بود.</p>
      <figure>
        <img src="https://aftabnews.ir/files/fa/news/1398/8/27/360795_888.jpg"/>
      </figure>
      <p>به نوشته خبرگزاری ایرنا، وی پیش‌ازاین درباره علت ستاره‌دار شدن خود گفته بود: من رتبه ۱۰ کنکور دکتری امسال رشته علوم سیاسی هستم، اما در کارنامه من نقص در پرونده ذکر شده بود. به همین دلیل به سازمان سنجش مراجعه کردم و در آنجا با دو نامه از وزارت اطلاعات و حراست دانشگاه تهران مواجه شدم که در آن درخواست کرده بودند در این دانشگاه پذیرش نشوم.</p>
      <p>سعید حبیبا، معاون دانشجویی دانشگاه تهران نیز به خبرگزاری ایسنا گفته است: روز گذشته تعدادی از دانشجویان معترض به سهمیه‌بندی بنزین و همچنین مشکلات روز جامعه در دانشگاه تهران تجمع کردند که بنابر اخبار رسیده، چند نفر از دانشجویان بعد از پایان تجمعات در بیرون از دانشگاه دستگیر شدند.</p>
      <p>وی در ادامه با تاکید بر اینکه حراست و مسئولان دانشگاه در حال پیگیری وضعیت دانشجویان دستگیر شده هستند، اظهار کرد: ما در حال بررسی این موضوع که دانشجویان توسط چه سازمان یا نهادی دستگیر شدند، هستیم.</p>
      <p>همچنین حبیبا، معاون دانشجویی دانشگاه تهران در خصوص علت بازداشت "سها مرتضایی" گفت:‌ این دانشجو در تجمعی که اردیبهشت ماه امسال در خصوص مسئله حجاب در دانشگاه اتفاق افتاد، پرونده قضایی داشت که پرونده او در مراکز قضایی معلق بود. بنابراین روز گذشته بر اساس آنچه که ما شنیدیم، بعد از تجمعات دانشجویان به دلیل همین پرونده در بیرون از دانشگاه دستگیر شده است.</p>
      <p>وی در پایان تاکید کرد: در تجمع اردیبهشت ماه دانشگاه تهران که پیرامون حجاب اتفاق افتاد، تعدادی از دانشجویان در آن زمان دستگیر شدند که یکی از آنها "سها مرتضایی" بود و دانشگاه تهران در حال پیگیری وضعیت این دانشجویان است و روز گذشته نیز به دلیل مسائل امنیتی شرایط به گونه‌ای شد که وی نیز جزء بازداشت‌شده‌ها بود.</p>
    </article>
  </body>
</html>