<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-startup-will-be-started-on-lines-of-kerala-in-bhagalpur-engineering-college-2856028.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T12:40:16+00:00"/>
    <meta property="og:title" content="भागलपुर इंजीनियरिंग कॉलेज में केरल की तर्ज पर स्टार्टअप शुरू किया जाएगा"/>
    <meta property="og:description" content="बिहार के इंजीनियरिंग के छात्रों को स्टार्टअप के बारे में जानकारी दी जाएगी। केरला स्टार्टअप के तर्ज पर भागलपुर इंजीनियरिंग कॉलेज में भी स्टार्टअप की शुरुआत होगी।  इसको लेकर छात्रों को..."/>
  </head>
  <body>
    <article>
      <h1>भागलपुर इंजीनियरिंग कॉलेज में केरल की तर्ज पर स्टार्टअप शुरू किया जाएगा</h1>
      <address><time datetime="2019-11-18T12:40:16+00:00">18 Nov 2019, 12:40</time> by <a rel="author">भागलपुर, शशिरमण</a></address>
      <p>बिहार के इंजीनियरिंग के छात्रों को स्टार्टअप के बारे में जानकारी दी जाएगी। केरला स्टार्टअप के तर्ज पर भागलपुर इंजीनियरिंग कॉलेज में भी स्टार्टअप की शुरुआत होगी। </p>
      <p>इसको लेकर छात्रों को स्टार्टअप सेल से जोड़ा जा रहा है। ताकि उनके सोचने की क्षमता का इस्तेमाल स्टार्टअप में किया जा सके। नयी सोच को बड़ा आयाम देने के लिए राज्य स्तर पर पटना में केंद्रीयकृत स्टार्टअप यूनिट का निर्माण किया जाएगा। जहां पर आइडिया (विचार) का आदान प्रदान होगा।<br/> <br/>बिहार सरकार इंजीनियरिंग कॉलेज के छात्रों की स्किल को नौकरी से इतर स्टार्टअप की ओर ले जाने की योजना पर काम कर रही है। विज्ञान और प्रौद्योगिकी विभाग इस पर लगातार काम कर रहा है। इसी कड़ी में भागलपुर सहित अन्य इंजीनियरिंग कॉलेज के स्टार्टअप कॉर्डिनेटर के साथ निदेशक संजीव कुमार ने केरला स्टार्टअप का विजिट किया। इस दौरान इस राज्य की कार्यशैली और आइडिया के चयन के बारे में भी जानकारी ली। ताकि इसका इस्तेमाल बिहार के विभिन्न सेक्टरों में इंजीनियरिंग के छात्रों के द्वारा कराया जा सकें। इसकी निगरानी के लिए पटना में केंद्रीयकृत स्टार्टअप यूनिट का निर्माण किया जाएगा।<br/> <br/>भागलपुर इंजीनियरिंग कॉलेज के स्टार्टअप सेल के कॉर्डिनेटर अनीश कुमार ने बताया कि भागलपुर इंजीनियरिंग कॉलेज कृषि और उससे जुड़ी यंत्रों के इस्तेमाल के निर्माण पर काम करेगी। ताकि इसका अधिक से अधिक इस्तेमाल हो पाएं। </p>
      <p>क्या है केरला स्टार्टअप मिशन <br/>दरअसल केरला स्टार्टअप मिशन नए उद्यमी को प्रोत्साहित करता है। इसकी विशेषता है कि यह स्थानीय स्तर ही चीजों को लेकर उद्यम का विकास करता है। साथ ही व्यावसाय को बढ़ावा देने के लिए भी काम करता है। </p>
      <p>पढ़ाई के साथ-साथ बनाना है जॉब क्रिएटर <br/>स्टार्टअप सेल के कॉर्डिनेटर अनीश कुमार ने बताया कि इंजीनियरिंग कॉलेज में छात्रों की पढ़ाई के साथ-साथ उन्हें जॉब क्रिएटर भी बनाना है। उन्होंने बताया कि बिहार में कृषि की संभावना अधिक है।  इंजीनियरिंग कॉलेज का स्टार्टअप सेल इससे जोड़कर कई योजनाओं पर काम करना चाह रहीं है। प्रभारी प्राचार्य डॉ.अचिंत्य ने बताया कि स्टॉर्टअप का प्रशिक्षण लेकर आए शिक्षक की यह जवाबदेही है कि वह कॉलेज के छात्रों को अधिक से अधिक उत्साहवर्धन करके नए प्रोजेक्ट पर काम कराए।</p>
      <p>ट्रिपल आईटी समस्या दूर करने पर करेगा काम <br/>ट्रिपल आईटी के अंतिम बैच के छात्र ग्रामीण इलाकों में जाकर वहां पर लोगों की कठिनाइयों को समझकर उसकी समस्या को दूर करेंगे। अंतिम सत्र के छात्र गांव में जाकर इस पर काम करेंगे। निदेशक प्रो.अरविंद चौबे ने कहा कि इससे न सिर्फ छात्र सामाजिक स्तर पर परेशानियों को समझ सकते हैं बल्कि उसके समाधान की खोज में कइयों को रोजगार भी उपलब्ध कराएंगे। <br/> </p>
    </article>
  </body>
</html>