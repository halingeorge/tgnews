<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/neringa/gimtadieni-svencianti-neringa-sulauke-ypatingu-dovanu-1750670/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T12:43:00+00:00"/>
    <meta property="og:title" content="Gimtadienį švenčianti Neringa sulaukė ypatingų dovanų"/>
    <meta property="og:description" content="Reklama"/>
  </head>
  <body>
    <article>
      <h1>Gimtadienį švenčianti Neringa sulaukė ypatingų dovanų</h1>
      <address><time datetime="2019-11-18T12:43:00+00:00">18 Nov 2019, 12:43</time> by <a rel="author">Organizatorių inf.</a></address>
      <p>Reklama</p>
      <p>
        <b>Labiausiai į šalies vakarus nutolęs, ilgiausias ir bene gražiausias Lietuvos miestas Neringa savaitgalį šventė gimtadienį. Prieš 58-erius metus lapkričio 15 d. į vieną administracinį vienetą buvo apjungtos keturios Kuršių nerijos gyvenvietės – Pervalka, Preila, Juodkrantė ir Nida.</b>
      </p>
      <p>„Kūrybinga Neringos bendruomenė ir gimtadienį visuomet švenčia kūrybingai, o šis gimtadienis ypatingas ir savo dovanomis. Neringos gimtadienis – tikra bendruomeniškumo šventė. Tai jaučia kiekvienas, atvykęs mus pasveikinti“, – ilgiausių metų miestui ir jo bendruomenei linkėjo Neringos savivaldybės meras Darius Jasaitis.</p>
      <p>
        <b>Nidos prieplaukoje duris atvėrė „Audronaša“</b>
      </p>
      <p>Kurorto 58-ojo gimtadienio proga duris atvėrė atsinaujinęs Nidos prieplaukos pastatas. Jame įsikūrusi kavinė „Audronaša“ savaitgalį sutiko oficialius Neringos gimtadienio šventės svečius. Sekantį kartą lankytojų čia laukiama Naujųjų metų išvakarėse.</p>
      <p>Prieš daugiau nei keturis dešimtmečius iškilusi Nidos prieplauka tapo neatsiejama gyvenvietės pamario dalimi. Modernistinės architektūros pastatą suprojektavo Alfredas Paulauskas. Objektas yra įtraukas į kultūros paveldo registrą.</p>
      <p>Kaip teigia pastatą įsigijusios UAB „Fatalitas“ vadovas Gytis Kūlokas, Nidos prieplaukos atnaujinimas tapo rimtu iššūkiu.</p>
      <p>Reklama</p>
      <p>„Manau, kad gerai nesuvokiau, ką reiškia paveldosauginį pastatą įsigyti, remontuoti ir vėl pritaikyti naudojimui. Susipažinus su vietos bendruomene dar daugiau noro atsirado tą pastatą sutvarkyti, nes matėsi kaip visi nori ir laukia“, – pasakoja G. Kūlokas.</p>
      <p>Atnaujinat pastatą palikta švartavimosi vieta laivui „Raketa“. Viliamasi, kad susitarus valstybinėms institucijoms bei verslui, Nidos prieplaukoje veiks ir labai reikalingas laivybos su Kaliningrado sritimi muitinės ir pasienio postas.</p>
      <p>
        <b>Bendruomenei gražinti švyturiai</b>
      </p>
      <p>Neringos gimtadienio išvakarėse miesto bendruomenės dalimi tapo ir Nidos bei Juodkrantės švyturiai.</p>
      <p>Anot kurėno „Kuršis“ šiporiaus Aurelijaus Armonavičiaus, klausimą kaip patekti į švyturį jis girdi kas antrą, jeigu ne kiekvieną,  dieną.  „Kiekvienas švyturys yra unikalus, antro tokio pasaulyje nerasit. Nidos ir Juodkrantės švyturių pritaikymas pažinimui ir lankymui dar labiau praturtins kurortinį gyvenimą, dėl to jų perdavimas Neringos savivaldybei – priežastis miesto gimtadienį švęsti dar džiugiau”, - tikino A. Armonavičius.</p>
      <p>Didieji Neringos gimtadienio šventės renginiai kurorte vyko visą savaitgalį. Penktadienio vakarą vykusi akcija „Kitokia Neringa“ kvietė į parodų atidarymus, knygų pristatymus, koncertus, žygį tamsoje ir kitas pramogas.</p>
      <p>Reklama</p>
      <p>Šeštadienį Neringos bendruomenė tradiciškai būrėsi „Kuršių kieme“. Aikštėje greta Neringos savivaldybės įsikūrusiose stilizuotose „sodybose“ gyvenviečių bendruomenės vaišino svečius, susitikti kvietė kurorte veikiančios įstaigos, meno kolektyvai. Gausiomis vaišėmis garsėjantis „Kuršių kiemas“ šiemet be tradicinės žuvienės stebino patiekalais iš žvėrienos – šernienos, briedienos.</p>
      <p>Prieš dvejus metus per Neringos gimtadienį į solo kelionę motociklu per Europą, Afriką iki pat Keiptauno (Pietų Afrikos Respublika) leidosi neringiškis Karolis Košys. 38000 km ir pusantrų metų kelionės patirtis ir nuotykius K. Košys pristatė Neringos savivaldybėje vykusiame susitikime su bendruomene.</p>
      <p>Pirmąja šalies savivaldybe be vienkartinio plastiko užsimojusi būti Neringa gimtadienio šventės svečius kvietė su savimi atsinešti puodelius ir indelius, skirtus vaišėms, bei priminė praėjusią vasarą kurorte gimusią iniciatyvą „NE – plastiko bangai“.</p>
      <slideshow>
        <figure>
          <img src="https://www.ve.lt/uploads/img/catalog/15/photo_15_72661471.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_19628569.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_42496192.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_25297105.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_96490534.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_78231041.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_91527390.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_65424931.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_82815629.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_33125590.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_36530583.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_61047096.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_92386152.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_42051857.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_97453562.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_52720988.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_81948537.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_60557872.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_12089997.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_27146458.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_33096421.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_88409013.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_21310950.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_75528324.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_36454543.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_87453360.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_29767450.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_98548054.jpg"/>
        </figure>
        <figcaption>
          <cite>© Organizatorių nuotr.</cite>
        </figcaption>
      </slideshow>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/vakaru-lietuva/neringos-miesto-gimtadienio-svente-kviecia-i-triju-savaiciu-trukmes-renginiu-maratona-1592851/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/per-gimtadieni-neringa-plove-lietus-1412456/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/savaitgali-neringoje---gausybe-gimtadienio-staigmenu-1411340/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/neringiskiai-kviete-i-kursiu-kiema-1264943/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/savaitgali---turtingas-neringos-gimtadienis-1263812/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/neringiskiai-svencia-52-aji-miesto-gimtadieni-1094772/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kulturos-naujienos/neringos-kurortas-gimtadieni-sves-visa-lapkriti/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/neringa-kviecia-teikti-idejas-miesto-jubiliejui-iamzinti-547283/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>