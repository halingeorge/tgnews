<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622136/%D9%88%D8%B2%DB%8C%D8%B1-%D8%B1%D8%A7%D9%87-%D9%88-%D8%B4%D9%87%D8%B1%D8%B3%D8%A7%D8%B2%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%85%D8%B3%DA%A9%D9%86-%D9%86%D8%AF%D8%A7%D8%B1%DB%8C%D9%85-%D8%A8%D9%84%DB%8C%D8%AA-%D9%87%D9%88%D8%A7%D9%BE%DB%8C%D9%85%D8%A7-%DA%AF%D8%B1%D8%A7%D9%86-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T12:27:00+00:00"/>
    <meta property="og:title" content="وزیر راه و شهرسازی: افزایش قیمت مسکن نداریم/ بلیت هواپیما گران نمی‌شود"/>
    <meta property="og:description" content="وزیر راه و شهرسازی ضمن اشاره به اینکه احدی اجازه ندارد که در پی افزایش قیمت بنزین قیمت مسکن را افزایش دهد، گفت: هزینه هواپیما‌ها نیز گران نمی‌شود."/>
  </head>
  <body>
    <article>
      <h1>وزیر راه و شهرسازی: افزایش قیمت مسکن نداریم/ بلیت هواپیما گران نمی‌شود</h1>
      <address>
        <time datetime="2019-11-18T12:27:00+00:00">18 Nov 2019, 12:27</time>
      </address>
      <p>
        <i>وزیر راه و شهرسازی ضمن اشاره به اینکه احدی اجازه ندارد که در پی افزایش قیمت بنزین قیمت مسکن را افزایش دهد، گفت: هزینه هواپیما‌ها نیز گران نمی‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد اسلامی امروز (دوشنبه) در ششمین کنفرانس بین‌المللی منطقه‌ای تغییر اقلیم در جمع خبرنگاران با اشاره به اینکه افزایش قیمت بنزین بر افزایش قیمت هواپیما تاثیری نخواهد داشت، اظهار کرد: این که بخواهیم در رابطه با افزایش قیمت بنزین هیجانی فکر کنیم، نادرست است.</p>
      <p>وی ادامه داد: افزایش قیمت سوخت تاثیری در قیمت مسکن نخواهد گذاشت، چراکه سهم بنزین بر قیمت کالای تمام شده زیاد نخواهد بود. احدی اجازه ندارد تغییری در قیمت‌ها ایجاد کند و اگر چنین موردی مشاهده شود قطعا تعزیرات برخورد جدی می‌کند.</p>
      <p>وزیر راه و شهرسازی در ادامه با اشاره به این که وزارت راه و شهرسازی طی چند وقت اخیر اقدامات قابل توجهی در زمینه حمل و نقل و موضوعات ساختمان و شهرسازی انجام داده است، تصریح کرد: یکی از موضوعات مبحث ۱۹ ساختمان‌سازی است که در آن بازنگری انجام شده و از سازمان نظام مهندسی انتظار داریم که حتما این مبحث را در طراحی ساختمان‌ها نظارت و اعمال کند. رعایت این مبحث از سوی دستگاه‌های ذی‌ربط و مردم می‌توانند سهم به سزائی در کاهش انتشار گاز‌های گلخانه‌ای داشته باشد.</p>
      <p>اسلامی در ادامه ضمن اشاره به نوسازی ناوگان حمل و نقل جاده‌ای گفت: طی چند سال گذشته نوسازی ناوگان پرشتاب انجام می‌شد، اما به دلایل مختلفی از جمله کمبود منابع مالی، رکود در این باره ایجاد شد. اما نوسازی ناوگان حمل و نقل جاده‌ای با اهتمام بیشتری در سال جدید در دستور کار ما قرار گرفته است. همچنین برای نوسازی حمل ونقل ریلی نوسازی لکوموتیو و ناوگان ریلی در اولویت‌های ماست.</p>
      <p>وزیر راه و شهرسازی افزود: قرارداد‌های را در زمینه برقی کردن خطوط ریلی با بخش خصوصی منعقد کرده بودیم که در حال حاضر به دنبال آن هستیم که این قرارداد‌ها را فعال کنیم.</p>
    </article>
  </body>
</html>