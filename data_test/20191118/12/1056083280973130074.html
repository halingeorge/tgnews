<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717763/%D8%AC%D8%AF%DB%8C-%D8%A8%D9%88%D8%AF%D9%86-%D8%A7%D8%AE%D8%AA%D9%84%D8%A7%D9%81-%D9%85%D8%B1%D8%AF%D9%85-%D9%88-%D9%85%D8%B3%D8%A6%D9%88%D9%84%D8%A7%D9%86-%D8%B1%D8%A7-%D9%81%D9%82%D8%B7-%D8%A7%D8%A8%D9%84%D9%87%D8%A7%D9%86-%D8%A8%D8%A7%D9%88%D8%B1-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:49:13+00:00"/>
    <meta property="og:title" content="جدی‌بودن اختلاف مردم و مسئولان را فقط ابلهان باور می‌کنند"/>
    <meta property="og:description" content="رئیس سازمان پدافند غیرعامل کشور گفت: شاید مردم از دست اقدامات نسنجیده برخی مسئولین دلخور باشند اما این یک اختلاف خانوادگی است که فقط ابلهان جدیت آن را باور می‌کنند."/>
  </head>
  <body>
    <article>
      <h6 class="kicker">تحلیل سردار جلالی از حوادث اخیر کشور</h6>
      <h1>جدی‌بودن اختلاف مردم و مسئولان را فقط ابلهان باور می‌کنند</h1>
      <address><time datetime="2019-11-18T12:49:13+00:00">18 Nov 2019, 12:49</time> by <a rel="author">علیرضا قربانی</a></address>
      <p>رئیس سازمان پدافند غیرعامل کشور گفت: شاید مردم از دست اقدامات نسنجیده برخی مسئولین دلخور باشند اما این یک اختلاف خانوادگی است که فقط ابلهان جدیت آن را باور می‌کنند.</p>
      <p>به گزارش ایسنا، سردار غلامرضا جلالی رئیس سازمان پدافند غیرعامل کشور در یادداشتی در کانال شخصی سروش خود، پیرامون اتفاقات اخیر بعد از اجرایی سازی طرح اصلاح قیمت بنزین آورده است: </p>
      <p>درباره غائله اخیر بنزین چند نکته به نظرم حایز اهمیت است</p>
      <p>۱- اصل مدیریت مصرف سوخت و اصلاح قیمت انرژی در کشور مورد تایید است اما آیا بهتر نبود این قیمت، به صورت تدریجی و در طول چندسال گذشته افزایش می‌یافت؟! خدانکند مصالح کشور را قربانی منافع شخصی و گروهی کرده باشیم.</p>
      <p>۲- اعتراض حق مردم است و این حق باید به رسمیت شناخته شود.گوش حاکمیت باید برای شنیدن صدای اعتراض‌ها شنواتر از همیشه باشد.کسی حق ندارد به این درددل‌های مردمی بی‌اعتنایی کند.</p>
      <p>۳- تخریب اموال عمومی و  غارت فروشگاه‌ها و بانک‌ها اسمش هرچه باشد اعتراض مدنی نیست. جرمی نابخشودنی علیه امنیت ملی است که باید با قاطعیت تمام با آن برخورد کرد. اشرار و ضدانقلاب بدانند امنیت مردم خط قرمز نظام است. قوه قضائیه باید هزینه آشوب گری را تا حدامکان افزایش دهد تا اشرار به این درک برسند که در این کشور نمی توانند یاغی گری کنند.</p>
      <p>۴- حضور سازمان یافته گروه‌های ضدانقلاب در تجمعات اخیر کاملا محسوس است. کدام معترضی با تجهیزات کامل بازکردن تیرچراغ برق، گاردریل و... به میدان اعتراض می‌آید و با سلاح سرد و گرم مردم را تهدید می‌کند تا به صف اعتراض بپیوندند.پشتیبانی تمام عیار فیک نیوزهای آنطرف آبی هم این مضحکه را رسواتر می‌کند.</p>
      <p>۵- تجربه چندسال اخیر نشان داده است شبکه های اجتماعی خارج پایه، یکی از ارکان اصلی آشوب ها در کشور و بستر تروریسم محسوب می شوند. این انتظار وجود دارد که شورای عالی فضای مجازی حسب ماموریت ها و رسالت های خود تکلیف این شبکه ها را یکبار برای همیشه روشن سازد تا هرازچند گاهی به کشور چنین هزینه هایی گزافی تحمیل نگردد.</p>
      <p>۶- شاید مردم از دست اقدامات نسنجیده برخی مسوولین دلخور باشند اما این یک اختلاف خانوادگی است که فقط ابلهان جدیت آن را باور می‌کنند. مشکل اساسی ضدانقلاب همیشه این بوده که تحلیل عمیقی از اوضاع سیاسی اجتماعی ایران ندارد. برخی به اشتباه بوی کباب به دماغشان خورده است.این سرما هم خواهد رفت و سیاهی به زغال‌های آمریکایی می‌ماند. از قدیم گفته‌اند جوجه را آخر پاییز می‌شمارند...</p>
      <p>انتهای پیام</p>
    </article>
  </body>
</html>