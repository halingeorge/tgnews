<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/18/nepal-pm-claims-kalapani-area-tells-india-to-withdraw.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T12:28:00+00:00"/>
    <meta property="og:title" content="കാലാപാനി തങ്ങളുടേത്: ഇന്ത്യൻ സൈന്യത്തെ പിൻവലിക്കണമെന്ന് നേപ്പാൾ: പ്രതിഷേധം"/>
    <meta property="og:description" content="കാഠ്മണ്ഡു∙ അതിർത്തി പ്രദേശമായ കാലാപാനി നേപ്പാൾ അധീനതയിലുള്ള പ്രദേശമാണെന്ന അവകാശവാദവുമായി നേപ്പാൾ. ഈ മേഖലയിൽ നിന്ന് ഇന്ത്യ എത്രയും വേഗം സൈന്യത്തെ.Nepal PM KP Oli. India. Nepal. Kalapani area. Nepal Yuva Sangam. manorama news. malayalam news. നേപ്പാൾ. കാഠ്മണ്ഡു.കെ.പി. ശർമ ഒലി. കാലാപാനി. മനോരമ ന്യൂസ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കാലാപാനി തങ്ങളുടേത്: ഇന്ത്യൻ സൈന്യത്തെ പിൻവലിക്കണമെന്ന് നേപ്പാൾ: പ്രതിഷേധം</h1>
      <address><time datetime="2019-11-18T12:28:00+00:00">18 Nov 2019, 12:28</time> by <a rel="author">മനോരമ ലേഖകൻ</a></address>
      <p>കാഠ്മണ്ഡു∙ അതിർത്തി പ്രദേശമായ കാലാപാനി നേപ്പാൾ അധീനതയിലുള്ള പ്രദേശമാണെന്ന അവകാശവാദവുമായി നേപ്പാൾ. ഈ മേഖലയിൽ നിന്ന് ഇന്ത്യ എത്രയും വേഗം സൈന്യത്തെ പിൻവലിക്കണമെന്നും നേപ്പാൾ പ്രധാനമന്ത്രി കെ.പി. ശർമ ഒലി ആവശ്യപ്പെട്ടു. ആദ്യമായാണ്  കാലാപാനി പ്രദേശത്തിനുള്ള അവകാശവാദം നേപ്പാൾ പരസ്യമായി ഉന്നയിക്കുന്നത്.</p>
      <p>നേപ്പാളിന്റെ ഒരു ഇഞ്ച് ഭൂമി പോലും കൈവശപ്പെടുത്താൻ ഇന്ത്യയെ അനുവദിക്കില്ലെന്നും കെ.പി. ശർമ ഒലി പറഞ്ഞു. നേപ്പാൾ കമ്യൂണിസ്റ്റ് പാർട്ടിയുടെ യുവജനവിഭാഗമായ നേപ്പാൾ യുവസംഘത്തിന്റെ പരിപാടിയിൽ പങ്കെടുക്കവെയാണ് നേപ്പാൾ പ്രധാനമന്ത്രി കാലാപാനി തങ്ങളുടെ അധീനതയിലുള്ള പ്രദേശമാണെന്നു പറഞ്ഞത്. </p>
      <p>ജമ്മു കശ്‌മീർ വിഭജനത്തെ തുടർന്ന്‌ ഇന്ത്യ പരിഷ്‌കരിച്ച്‌ പുറത്തുവിട്ട ഭൂപടത്തിനെതിരെ നേപ്പാൾ രംഗത്തു വന്നിരുന്നു. ജമ്മു കശ്മീർ, ലഡാക്ക് എന്നീ കേന്ദ്രഭരണ പ്രദേശങ്ങൾ രേഖപ്പെടുത്തി കേന്ദ്ര സർക്കാർ പുറത്തിറക്കിയ ഇന്ത്യയുടെ പുതിയ ഒൗദ്യോഗിക ഭൂപടത്തിനെതിരെ വൻപ്രതിഷേധമാണ് നേപ്പാളിൽ നിന്ന് ഉയർന്നത്.</p>
      <p>ഭൂപടത്തിൽ ഉത്തരാഖണ്ഡിലെ പിത്തോറഗഡ് ജില്ലയിൽ കാണിച്ചിട്ടുള്ള കാലാപാനി പ്രദേശം നേപ്പാൾ അധീനതയിൽ ഉള്ളതാണെന്നായിരുന്നു അവകാശവാദം. ഭൂപടത്തിൽ കാണിച്ചിട്ടുള്ള പ്രദേശം നേപ്പാളിലെ ‍ഡർച്ചുല ജില്ലയിലെ പ്രദേശമാണെന്നും നേപ്പാൾ മാധ്യമങ്ങൾ റിപ്പോർട്ട് ചെയ്തിരുന്നു. തർക്കപ്രദേശം ഉൾപ്പെടുത്തി പുതിയ ഭൂപടം തയാറാക്കണമെന്ന രാഷ്ട്രീയ പാർട്ടികളുടെ നിർദേശം നേപ്പാൾ പ്രധാനമന്ത്രി തള്ളിയിരുന്നു. കാലാപാനിയിൽ നിന്ന് ഇന്ത്യൻ സൈന്യത്തെ പുറത്താക്കിയ ശേഷം ഇന്ത്യയുമായി ചർച്ച നടത്തുമെന്നായിരുന്നു കെ.പി. ശർമ ഒലി ഇക്കാര്യത്തെ കുറിച്ച് പറഞ്ഞത്. </p>
      <p>ഇരു രാജ്യങ്ങളുടെയും അതിർത്തിയുമായി ബന്ധപ്പെട്ട എല്ലാ പ്രശ്നങ്ങളും പരസ്പര ധാരണയിലൂടെ പരിഹരിക്കേണ്ടതുണ്ടെതാണെന്നും  ഏകപക്ഷീയമായ ഏത് നീക്കവും നേപ്പാൾ ചെറുത്തു തോൽപ്പിക്കുമെന്നും നേപ്പാൾ വിദേശകാര്യമന്ത്രാലയം പ്രസ്താവന ഇറക്കിയിരുന്നു. എന്നാൽ നേപ്പാളിന്റെ ആരോപണം ഇന്ത്യൻ വിദേശകാര്യ മന്ത്രാലയം തള്ളിയിരുന്നു. ഇന്ത്യ പുറത്തിറക്കിയ ഭൂപടം രാജ്യത്തിന്റെ പരമാധികാരത്തിലുള്ള പ്രദേശങ്ങളെ കൃത്യമായി ചിത്രീകരിക്കുന്നതാന്നായിരുന്നു വിദേശകാര്യ വക്താവ് രവീഷ് കുമാറിന്റെ പ്രതീകരണം.</p>
      <p>പുതിയ ഭൂപടത്തിൽ നേപ്പാളുമായുള്ള ഇന്ത്യയുടെ അതിർത്തി പരിഷ്കരിച്ചിട്ടില്ലെന്നും മറിച്ചുള്ള ആരോപണങ്ങൾ ശരിയല്ലെന്നുമായിരുന്നു ഇന്ത്യൻ പ്രതികരണം.  കാലാപാനി േനപ്പാളിന്റെതാണെന്ന കെ.പി. ശർമ ഒലിയുടെ പ്രസ്താവനയെ കുറിച്ച് ഇന്ത്യ ഔദ്യോഗികമായി പ്രതികരിച്ചിട്ടില്ല. </p>
      <p><b>English Summary: </b>Map row: Nepal’s PM claims Kalapani area, tells India to ‘withdraw’</p>
    </article>
  </body>
</html>