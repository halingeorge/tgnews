<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/articles/2019/331360/"/>
    <meta property="og:site_name" content="FaceNews"/>
    <meta property="article:published_time" content="2019-11-18T12:19:39+00:00"/>
    <meta property="og:title" content="В Україні з'явилася сітка анонімних Telegram-каналів: як це працює"/>
    <meta property="og:description" content="​В Україні з'явилася мережа анонімних політичних Telegram-каналів. Вони пишуть про Богдана, Зеленського, підтримують Портнова і ненавидять Порошенка. Їх цитують політики часів Януковича і кремлівські пропагандистські ресурси."/>
  </head>
  <body>
    <article>
      <h1>В Україні з'явилася сітка анонімних Telegram-каналів: як це працює</h1>
      <h2>​В Україні з'явилася мережа анонімних політичних Telegram-каналів. Вони пишуть про Богдана, Зеленського, підтримують Портнова і ненавидять Порошенка. Їх цитують політики часів Януковича і кремлівські пропагандистські ресурси.</h2>
      <address><time datetime="2019-11-18T12:19:39+00:00">18 Nov 2019, 12:19</time> by <a rel="author">Юрій Віннічук</a></address>
      <p>В 2019 році в Україні з'явилось чимало анонімних Telegram-каналів, які публікують непідтверджені політичні інсайди і суб'єктивні погляди на відносини між Україною, Росією, США та ЄС.</p>
      <p>Тональність їхніх постів дуже схожа - в дусі російської пропаганди, або українських ЗМІ, лояльних до політиків режиму Віктора Януковича.</p>
      <p>Але їх об'єднує ще дещо. Відібрані редакцією анонімні політичні канали регулярно репостять (цитують) один-одного. Окрім того, їх часто цитують канали маргінальних українських політиків старих часів: екс-міністра юстиції Олени Лукаш та екс-міністра доходів і зборів Олександра Клименка.</p>
      <p>Ці канали активно підтримують погляди Андрія Портнова, ненавидять Петра Порошенка, поважають голову ОП Андрія Богдана і олігарха Ігоря Коломойського та критикують окремих чиновників з команди президента Володимира Зеленського.</p>
      <p>А ще їх цитують telegram-канали з окупованих Росією територій - Л/ДНР. При цьому, такі канали, крім імених каналів старих політиків, повністю анонімні.</p>
      <p>Така взаємодія може означати дві речі. Або низка цих політичних анонімних телеграм-каналів становлять одну мережу, яка працює в інтересах окремих політиків і вигідна Кремлю, або це взаємний піар - спосіб збільшення аудиторії, коли два, три або п'ять каналів цитують один-одного із закликом до аудиторії підписатися на партнера.</p>
      <p>БЦ зібрав десяток анонімних політичних каналів в Telegram із сумнівною репутацією. Для цього ми використовували данні найбільшого каталогу uk.tgstat.com.</p>
      <p>Редакція навмисне не залишає посилань на ці канали, щоб не збільшувати їм аудиторії. Цей матеріал носить застережний характер. Ми закликаємо не довіряти інформації в нижче вказаних та подібних їм каналах.</p>
      <p><b>Шаурма Зеленського (32 тис. підписників) </b>– перша публікація на каналі з'явилась через п'ять днів після того як президент України Володимир Зеленський сфотографувався на одній з АЗС із шаурмою.</p>
      <p>Фото глави держави з фаст-фудом в руках була відповіддю на критику частини громадян України щодо спогадів Зеленського про Київ його юності, який у нього асоціювався із запахом цвіту лип і шаурми.</p>
      <p>Менше ніж за місяць на "Шаурму Зеленського", де публікувалося багато "сенсаційної" але неперевіреної інформації, було підписано вже 10 тис. людей.</p>
      <p>З початку автори каналу публікували короткі політичні новини та недоведені "інсайди" з оточення глави держави та його політичної сили "Слуга народу". Згодом канал все більше зосередився на "політичних інсайдах", які мали низький відсоток достовірності.</p>
      <p>Наприклад, в червні "Шаурма" писала, що новим прем'єром стане Юлія Тимошенко, прохідне місце у списку "Слуги народу" коштує 2,5 млн, а Зеленський зустрінеться з Путіним в кінці місяця.</p>
      <p>Пізніше канал прогнозував прем'єрство главі ОП Андрію Богдану, а генеральним прокурором бачив Андрія Портнова. Про цих двох осіб "Шаурма" пише багато і з підкресленим пієтетом.</p>
      <p>На даний момент "Шаурма Зеленського" – один з найбільших каналів про українську політику, на нього підписалося 32 тис. осіб.</p>
      <p>Водночас канал продовжує продукувати багато непідтверджених інсайдів, перемішуючи їх з суб'єктивною оцінкою важливих подій в державі з метою формування "правильних поглядів" учитачів.</p>
      <p>А ще канал заробляє на рекламі. Оскільки канал приписує собі впливовість, то його адміни виставили ТОПову ціну "за преміальність" на розміщення рекламних постів - 2500 грн за публікацію.</p>
      <p>"Шарму Зеленского" цитує блог Портнова і ще декілька анонімних політичних каналів, які за своєю тематикою, тональністю і частотою репостів один-одного можуть становити одну мережу. Нижче ми перерахували найбільших з цих каналів.</p>
      <figure>
        <img src="https://www.facenews.ua/media/contentimages/be45dd289e44f8da.jpg"/>
      </figure>
      <p><b>Легитимный (37 тис. підписників) </b>– канал активно підтримує президента Зеленського, критикує Порошенка і багато пише про стратегічну роль Коломойського в сучасній Україні. "Не живи в ілюзіях, будь в курсі реальності" – так звучить слоган цього анонімного каналу, який видає неперевірену інформацію за об'єктивну реальність. Контент цього каналу цитує сітка інших анонімних каналів.</p>
      <figure>
        <img src="https://www.facenews.ua/media/contentimages/bcf5dd28a0088cc2.jpg"/>
      </figure>
      <p><b>Зрада чи Перемога (24 тис. підписників) </b>– пропагандистський прокремлівський агрегатор новин, цитує російські та українські анонімні канали. Водночас саму "Зраду чи Перемогу" цитують російські ресурси та канали Л/ДНР. В контактах вказана почтова адреса заблакованого в Україні mail.ru.</p>
      <figure>
        <img src="https://www.facenews.ua/media/contentimages/fc05dd28a8ed1d75.jpg"/>
      </figure>
      <p><b>Крокодил (12 тис. підписників) </b>– публікує багато критики колишнього президента Петра Порошенка і підтримує діяльність Андрія Портнова. Канал цитують ресурси колишнього міністра доходів та зборів Олександра Клименка, Олени Лукаш, російські та українські політичні анонімні Telegram-канали.</p>
      <figure>
        <img src="https://www.facenews.ua/media/contentimages/b0e5dd28a1e6db43.jpg"/>
      </figure>
      <p><b>Запрещённая Украина (12 тис підписників) </b>– російський канал, який називає себе єдиним забороненим в Україні. Публікує фейки та пропаганду в стилі "распятого мальчіка". Канал цитують ресурси Клименка, канал Лукаш та інші подібні блоги.</p>
      <figure>
        <img src="https://www.facenews.ua/media/contentimages/e885dd28a5f7e75a.jpg"/>
      </figure>
      <p><b>Vesti (9 тис. підписників) </b>– канал однойменного видання чиновника-втікача Клименка, який систематично цитує фейкові та прокремлівські канали, в тому числі і вище згадані.</p>
      <figure>
        <img src="https://www.facenews.ua/media/contentimages/6bd5dd28af623e04.jpg"/>
      </figure>
      <p><b>Женщина с косой (10,5 тис. підписників) </b>– схожий на попередні канали. Сумнівна достовірність інформації, анонімність, тональність в дусі кремлівської пропаганди. "Женщину…" цитують вище згадані ресурси та інші канали з меншою аудиторією.</p>
      <figure>
        <img src="https://www.facenews.ua/media/contentimages/66e5dd28b0dc85af.jpg"/>
      </figure>
      <p><b>Шептун (10 тис. підписників) </b>– ще один ресурс з мережі анонімних політичних каналів Telegram, якого цитують вище перераховані канали, а також прокремлівські пропогандисти, в тому числі - і пропагандист Володимир Соловйов.</p>
      <p>"Шептун" активно слідкує за діяльністю Портнова і ледве не щодня робить публікацію про цього чиновника часів Януковича.</p>
      <figure>
        <img src="https://www.facenews.ua/media/contentimages/1025dd28b2897b84.jpg"/>
      </figure>
      <p><b>Разведчик (9,8 тис. підписників) </b>– цей канал активно цитує "пропогандистську сітку", але сам він орієнтований більше на російську аудиторію. Найбільша кількість репостів була зроблена пропагандистами з РФ. Основа тема каналу – відносини України із США та скандал, пов'язаний з Джо Байденом, Миколою Злочевським і процедурою імпічменту Дональда Трампа.</p>
      <figure>
        <img src="https://www.facenews.ua/media/contentimages/fd15dd28b43abf7b.jpg"/>
      </figure>
      <p><b>Цибуля (5,2 тис. підписників) </b>– новинний канал, який багато пише про діяльність Портнова, цитує ресурси екс-міністра утікача Клименка, аналізує "плани колишнього президента Порошенка щодо путчу", та репостить канали з відібраної нами сітки.</p>
      <figure>
        <img src="https://www.facenews.ua/media/contentimages/0b75dd28b9ad2f84.jpg"/>
      </figure>
      <h3>Яким каналам можна довіряти?</h3>
      <p>Якщо ви використовуєте Telegram для отримання інформації, то звертайте увагу на його тип. Це може бути авторський, канал ЗМІ, анонімний або агрегатор - збирає інформацію з різних джерел.</p>
      <p>Два останніх типи найбільш ризикові з точки зору поширення фейків та недостовірної інформації, оскільки зазвичай посилаються на анонімні джерела, не вказують власних засновників і, відповідно, не несуть жодної відповідальності.</p>
      <p>Авторські та канали ЗМІ також не несуть юридичної відповідальності за поширення недостовірної інформації, але в цьому випадку його засновники несуть репутаційні ризики.</p>
      <p>Загалом, інструмент впливу на суспільство через анонімні Telegram-канали був запозичений українськими пропогандистами у російських. Там вже давно діє кремлівська пропагандистська сітка, до якої входять анонімні канали <b>НЕЗЫГАРЬ (248 тис. підписників), Бойлерная (203 тис. підписників), Кремлёвский мамковед (101 тис. підписників) </b>та інші.</p>
      <p>Тональність постів в каналах пропонує читачеві сприймати всі події, які відбуваються в РФ з точки зору боротьби окремих веж Кремля між собою. Нав'язується думка, що реальної опозиції в країні не існує. А всі протестні акції проплачені одними представниками влади проти інших.</p>
      <h3>Скільки коштує розкрутити канал в Telegram?</h3>
      <p>Якщо ви є читачем анонімного каналу в Telegram, то майте на увазі, що його розвиток і адміністрування потребують чималих інвестицій. Тобто за те, що ви споживаєте інформацію, канал платить.</p>
      <p>Telegram - це месенджер зі своєю закритою інфраструктурою, який не індексується пошуковиками.</p>
      <p>Відповідно, для того щоб канал розвивався, потрібно постійно інвестувати в залучення аудиторії через дорогу таргетовану рекламу на Facebook та Instagram, платні/безкоштовні рекомендації користувачів та купувати аудиторію в інших Telegram-каналів.</p>
      <p>Наприклад, зараз вартість 100 нових підписників в українському telegram коливається в межах 500-1000 грн, в залежності від тематики та обраної аудиторії.</p>
      <p>Тобто інвестиції в канал на 10 тисяч підписників можуть становити до 100 і більше тисяч гривень, без врахування оплати роботи адміністратора та дизайнера. При цьому варто враховувати і постійні відписки користувачів від каналів.</p>
      <p>Але існує інший спосіб нарощування аудиторії в каналів: боти і фейкові користувачі. За значно менші гроші певні організації, в переважній більшості з Росії, можуть накачати канал "фейковими" підписниками, щоб у живих користувачів виник ефект соціального схвалення: "якщо цей канал читає десятки тисяч користувачів, то він може бути цінним і для мене".</p>
      <p>Виявити канал з фейковою аудиторією можна, визначивши його рівень ERR – співвідношення переглядів посту до кількості читачів. У фейкових каналів цей показник зазвичай знаходиться на позначці до 20%. Однак, якщо канал знаходиться в сітці інших каналів, то його ERR буде 50% та вище.</p>
      <p>Також звертайте увагу на те, кого обраний вами канал цитує. Для того щоб впливати і формувати думку сотень тисяч громадян, одного каналу недостатньо. Для цього використовують мережу каналів. Одну з таких ми і описали в цьому тексті.Источник: <a href="https://biz.censor.net.ua/r3151221">https://biz.censor.net.ua/r3151221</a></p>
    </article>
  </body>
</html>