<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/a_7_1-nel_is_pontosabb_terhangzast_iger_a_razer_kr.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-18T12:46:00+00:00"/>
    <meta property="og:title" content="A 7.1-nél is pontosabb térhangzást ígér a Razer Kraken Ultimate"/>
    <meta property="og:description" content="A Kraken széria legújabb tagja THX Spatial Audio támogatással és hűtőzselés fülpárnákkal próbál hódítani, de a Kraken X új kiadása is érdemel néhány karaktert."/>
  </head>
  <body>
    <article>
      <h1>A 7.1-nél is pontosabb térhangzást ígér a Razer Kraken Ultimate</h1>
      <address><time datetime="2019-11-18T12:46:00+00:00">18 Nov 2019, 12:46</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>H﻿i﻿rd﻿e﻿t﻿é﻿s﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>A Razer a napokban két új, a Kraken sorozatot erősítő fejhallgatóról rántotta le a leplet. A duó egyszerűbben bemutatható tagja a <a href="https://prohardver.hu/hir/udvozlunk_koreinkben_razer_kraken_x.html">nyáron</a> bejelentett Kraken X <a href="https://www.razer.com/gaming-audio/razer-kraken-x-usb">USB csatlakozóval ellátott variánsa</a>, mely a vezeték végén fityegő dugónak köszönhetően zöld színű LED-eket és virtuális térhangzás támogatást is kaphatott. A fentieket leszámítva az újdonság specifikációit és kialakítását is tekintve megegyezik az eredeti modellel, vételára pedig csak 10 dollárral több, mint az 50 dolláros Kraken X-é.</p>
      <figure>
        <img src="https://prohardver.hu/dl/cnt/2019-11/156459/krakenxusb.jpg"/>
        <figcaption>Kraken X USB</figcaption>
      </figure>
      <p>Érdekesebb szereplő a <a href="https://www.razer.com/gaming-audio/razer-kraken-ultimate">Kraken Ultimate</a> nevet viselő headset, melyet kifejezetten kompetitív játékosok számára készítettek, ezt pedig leginkább a <a href="https://www.razer.com/thx-spatial-audio">THX Spatial Audio</a> certifikáció bizonyítja. Ez a fajta virtuális térhangzás annyiban különbözik a megszokott 5.1/7.1-es társaitól, hogy a például a fegyverropogást vagy az ellenfél lépéseit nem 5 vagy 7 irányból hallhatjuk, hanem 360 fokos körből bárhonnan, ezzel lehetővé téve a precízebb lokalizálást.</p>
      <figure>
        <img src="https://prohardver.hu/dl/cnt/2019-11/156459/krakenultimate.jpg"/>
        <figcaption>Kraken Ultimate</figcaption>
      </figure>
      <p>A 360 gramm tömegű, acélból és alumíniumból készült fejhallgató lelke két darab, egyedileg hangolt 50 milliméteres driver, melyeket hűsítő géllel töltött, rejtett szemüvegszár-csatornákkal ellátott műbőr fülpárnák választanak el füleinktől. Az eszköz burkolatán hangerőszabályzót és a térhangzás ki-bekapcsolására szolgáló gombot találunk, de az aktív zajszűréssel megtámogatott mikrofon sem maradhatott el, melyet ráadásul használaton kívül a készülékházba betolva tudunk eltüntetni.</p>
      <figure>
        <img src="https://prohardver.hu/dl/cnt/2019-11/156459/krakenultimate2.jpg"/>
        <figcaption>Kraken Ultimate</figcaption>
      </figure>
      <p>A számítógéppel való kapcsolatot a 2 méteres, USB csatlakozóban végződő vezeték biztosítja, mely a hangátvitelen felül a Chroma szoftverből vezérelhető RGB világításhoz szükséges energiát is biztosítja.</p>
      <figure>
        <img src="https://prohardver.hu/dl/cnt/2019-11/156459/krakenultimate3.jpg"/>
      </figure>
      <p>A Razer Kraken Ultimate már rendelhető a gyártó webshopjából 129,99 amerikai dollárért.</p>
    </article>
  </body>
</html>