<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/18/poshtenska-banka-finalizira-obedinenieto-s-banka-pireos-bylgariia.430004"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T12:44:00+00:00"/>
    <meta property="og:title" content="Пощенска банка финализира обединението с Банка Пиреос България"/>
    <meta property="og:description" content="В резултат от сливането тя добива пазарен дял от над 10% | Dnes.bg"/>
  </head>
  <body>
    <article>
      <h1>Пощенска банка финализира обединението с Банка Пиреос България</h1>
      <h2>В резултат от сливането тя добива пазарен дял от над 10%</h2>
      <address><time datetime="2019-11-18T12:44:00+00:00">18 Nov 2019, 12:44</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Пощенска банка ("Юробанк България“ АД), която е част от международната банкова група Юробанк, успешно финализира оперативното обединение с "Банка Пиреос България“ АД (Банка Пиреос) на 17 ноември 2019 г.</p>
      <p>Това е заключителният етап от сделката, която е ключова за групата Юробанк, с основни акционери – канадски и американски фондове, и е част от стратегията ѝ да разширява дейността си с фокус върху пазарите, на които е лидер, съобщиха от Пощенска банка.</p>
      <p>На 12 ноември 2019 г., само 5 дни по-рано, приключи и юридическото обединение на двете банки, при което Банка Пиреос се преобразува чрез вливане, което доведе до нейното прекратяване без ликвидация. Пощенска банка стана правоприемник на Банка Пиреос, като цялото имущество на Банка Пиреос, в това число всички права и задължения по сключените договори с клиенти, преминаха към Пощенска банка.</p>
      <p>След вливането на Банка Пиреос в Пощенска банка двете банки продължават заедно напред като една институция, която ще работи под търговската марка "Пощенска банка". Те обединяват международната си експертиза и дългогодишно стратегическо присъствие у нас, за да отговорят на най-високите изисквания на своите клиенти и партньори, а потребителите им ще имат възможност да се възползват от иновативни продукти, широка клонова мрежа, услуги за дигитално банкиране и персонални финансови решения.</p>
      <p>От датата на оперативното обединение за клиентите на Банка Пиреос влизат в сила изменения в условията по действащите договори, Общи условия, Тарифи и Лихвени бюлетини, като най- съществените са автоматичната промяна на номера на банковата им сметка (IBAN), промени в интернет банкирането и преиздаване от Пощенска банка на дебитните и кредитните карти на клиентите от Банка Пиреос. В мащабна информационна кампания под мотото "Заедно напред" Пощенска банка запозна предварително потребителите на Банка Пиреос с планираните промени, като включително създаде специално за обединението и EVA Postbank – първото мобилно банково приложение у нас с функция "live chat“.</p>
      <p>Пощенска банка, в резултат от обединението си с Банка Пиреос, придобива пазарен дял на българския пазар от над 10% по размер на активи, кредити и депозити, като затвърждава позицията си на системна за пазара банка.</p>
      <p>Очакванията са тя да заеме трето място по размер на кредитния портфейл с обем от 7.5 млрд. лв. и по размер на депозитите – с 9.3 млрд. лв. Обединената банка ще разполага с още по-широка клонова мрежа в цялата страна и ще продължи да предлага иновативни продукти и услуги, високо качество на обслужването и гъвкави финансови решения за индивидуални и бизнес потребители. Стратегията ѝ за развитие и занапред е базирана на органичен растеж, ефективност и дигитализация. Банката ще продължи да задава тенденциите на българския пазар и да се стреми да бъде предпочитан избор на клиентите за реализация на техните планове и проекти.</p>
      <p>"Придобиването на Банка Пиреос е нов ключов етап от успешната история на Пощенска банка, която вече 28 години е сред лидерите на българския пазар. Обединяваме силните си страни: международна експертиза, натрупан опит, екипи от професионалисти и продължаваме заедно напред. Целта ни е да постигнем още повече добавена стойност за потребителите, за обществото, за нашите служители и акционери. Стремежът на Пощенска банка и занапред остава непроменен – да предлагаме на клиентите си най-доброто потребителско изживяване (т.нар. customer journey), базирано на индивидуалните им потребности, както и иновативни дигитални услуги. През последните години ние ежегодно бележим устойчив ръст над средния за пазара и рекордни финансови резултати, модернизираме клоновата си мрежа и създаваме иновативни финансови решение за потребителите. Уверена съм, че придобиването на Банка Пиреос ще затвърди положителните тенденции в развитието на Пощенска банка и ще я направи още по-успешна, силна и голяма системна банка – един от лидерите на пазара у нас“, коментира Петя Димитрова, главен изпълнителен директор и председател на Управителния съвет на Пощенска банка.</p>
      <p>Пощенска банка има 28-годишно присъствие сред лидерите на банковия пазар в България. Банката е водещ фактор в нововъведенията и формирането на тенденциите в банковия сектор в страната през последните години и е многократно награждавана за своите иновации. Пощенка банка заема стратегическо място в банкирането на дребно и корпоративното банкиране в България.</p>
      <p>Тя е един от лидерите на пазара на кредитни и дебитни карти, жилищното и потребителско кредитиране, спестовни продукти, както и по отношение на продуктите за корпоративни клиенти – от малки фирми до големи международни компании с присъствие в страната. Банката е с една от най-добре развитите клонови мрежи и модерни алтернативни канали за банкиране. През март 2016 г. Пощенска банка придоби дейността на Алфа Банк България, отново за рекордно кратко време, с което постави началото на вълната от банкови консолидации на българския пазар.</p>
      <p>Успешното финализиране на сделката по обединението ще бъде отбелязано на специално събитие – едновременно откриване на три банкови клона от ново поколение, с модерен дизайн и дигитални зони за самообслужване.</p>
    </article>
  </body>
</html>