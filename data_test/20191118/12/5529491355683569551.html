<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/economia/canone-rai-di-maio-riduzione-3118385/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-18T12:43:32+00:00"/>
    <meta property="og:title" content="Canone Rai, la nuova idea di Di Maio: ridurlo. “Per liberarla dai partiti”. Ah, sì?"/>
    <meta property="og:description" content="ROMA – Le deputata del Movimento 5 Stelle Maria Laura Paxia, membro della commissione di Vigilanza Rai, nei mesi scorsi ha depositato alla Camera una sua proposta di legge per l’abolizione del Canone Rai. E proprio l’abolizione del canone Rai è diventato, ahinoi, uno degli argomenti politici del giorno. Ma di cosa parliamo? NoiPa, boom di accessi al portale per consultare i cedolini, disponibili dal 22 novembreEx Ilva, tribunale di Milano scrive ad ArcelorMittal: “Non fermate gli impianti” “L’obiettivo – spiega la deputata del Movimento 5 Stelle – è di equiparare la Rai alle televisioni private. Niente canone ma accesso libero alla pubblicità senza i limiti in vigore oggi. Ritengo giusto che l’ Azienda pubblica punti sulla qualità del servizio non potendo più finanziare i maxi stipendi con i soldi dei cittadini. La mia proposta di legge modificherebbe anche il finanziamento del servizio pubblico andando a sostituire il canone con un gettito, che possa consentire alla Rai di avere un bilancio e di lavorare bene.…"/>
  </head>
  <body>
    <article>
      <h1>Canone Rai, la nuova idea di Di Maio: ridurlo. “Per liberarla dai partiti”. Ah, sì?</h1>
      <address>
        <time datetime="2019-11-18T12:43:32+00:00">18 Nov 2019, 12:43</time>
      </address>
      <figure>
        <img src="https://static.blitzquotidiano.it/wp/wp-content/uploads/2019/11/canone_rai_ansa.jpg"/>
        <figcaption>La sede Rai (foto Ansa)</figcaption>
      </figure>
      <p>ROMA – Le deputata del Movimento 5 Stelle Maria Laura Paxia, membro della commissione di Vigilanza Rai, <a href="https://www.blitzquotidiano.it/politica-italiana/canone-rai-m5s-abolizione-3064871/">nei mesi scors</a>i ha depositato alla Camera una sua proposta di legge per l’abolizione del Canone Rai. E proprio l’abolizione del canone Rai è diventato, ahinoi, uno degli argomenti politici del giorno.</p>
      <p>Ma di cosa parliamo? </p>
      <figure>
        <a href="https://www.blitzquotidiano.it/economia/noipa-cedolini-tredicesima-bonus-3118713/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/economia/noipa-cedolini-tredicesima-bonus-3118713/">
          <img src="https://static.blitzquotidiano.it/wp/wp-content/uploads/2019/11/noipa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/economia/noipa-cedolini-tredicesima-bonus-3118713/">NoiPa, boom di accessi al portale per consultare i cedolini, disponibili dal 22 novembre</a>
      </h3>
      <figure>
        <a href="https://www.blitzquotidiano.it/economia/ex-ilva-tribunale-milano-arcelor-mittal-3118464/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/economia/ex-ilva-tribunale-milano-arcelor-mittal-3118464/">
          <img src="https://static.blitzquotidiano.it/wp/wp-content/uploads/2019/11/ex_ilva_ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/economia/ex-ilva-tribunale-milano-arcelor-mittal-3118464/">Ex Ilva, tribunale di Milano scrive ad ArcelorMittal: “Non fermate gli impianti”</a>
      </h3>
      <p>“L’obiettivo – spiega la deputata del Movimento 5 Stelle – è di equiparare la Rai alle televisioni private. Niente canone ma accesso libero alla pubblicità senza i limiti in vigore oggi. Ritengo giusto che l’ Azienda pubblica punti sulla qualità del servizio non potendo più finanziare i maxi stipendi con i soldi dei cittadini. La mia proposta di legge modificherebbe anche il finanziamento del servizio pubblico andando a sostituire il canone con un gettito, che possa consentire alla Rai di avere un bilancio e di lavorare bene. Finanziamento gestito dal Mise e dal Ministero delle Economie e Finanze”.</p>
      <p>Quindi la proposta della deputata del Movimento 5 Stelle è semplice: equipariamo la Rai a una Tv privata, senza privatizzarla, aboliamo il canone e diamo alla tv pubblica la possibilità di poter recuperare i soldi del canone raccogliendo, senza limiti, soldi dalla pubblicità (chissà cosa ne penserà Mediaset).</p>
      <p>Luigi Di Maio, il leader del Movimento 5 Stelle, oggi non parla di abolizione del Canone ma di riduzione. </p>
      <p>“Il nostro obiettivo – ha aggiunto il ministro degli Esteri in una intervista a Rtl – è ridurlo, poi non spariamo cifre perché stiamo parlando di 2 miliardi di euro circa, ridurlo garantendo sempre che la Rai possa essere più indipendente possibile. La gente ci dice: se è governata dai partiti non lo vogliamo pagare, se garantite, facendo una legge, che la politica la smette di nominare i vertici della Rai, allora lo paghiamo”. </p>
      <p>Di Maio quindi articola la proposta della deputata Paxia. Vogliamo continuare a far pagare il canone? Allora facciamo uscire la politica dalla Rai. Come? “La politica smetta di nominare i vertici della Rai”.</p>
      <p>Come? Chi dovrebbe nominare i vertici della Rai? Questa, al momento, è ancora una domanda senza risposta.</p>
      <p>Anche perché, come sottolinea <a href="https://www.wired.it/attualita/media/2019/11/18/rai-abolire-canone-privatizzare-m5s/">Simone Cosimi di Wired</a>, abolendo il Canone e legando la Rai, oltre alle entrate pubblicitarie, a finanziamenti ministeriali di fatto si rischierebbe di legare ancora di più la televisione di Stato al governo in carica.</p>
      <p>Ma in Rai cosa ne pensano della proposta del Movimento 5 Stelle?</p>
      <p>La proposta, dice Riccardo Laganà, membro indipendente del cda Rai, “è impraticabile sotto vari aspetti. Il primo: inserendo il sostegno alla Rai nella fiscalità generale la si renderebbe dipendente dai governi di turno, asservita alle decisioni politiche e loro strumento di propaganda. Il canone certo è garanzia di indipendenza economica dunque politica. Ancora: togliendo il tetto pubblicitario alla Rai, come da proposta Paxia, si andrebbe a massacrare tutto il mercato, da Mediaset in giù. Oggi la Rai ha limiti molto rigidi nella raccolta pubblicitaria e di gran lunga inferiori a tutte le emittenti private. Senza tetto e forte di un’offerta ancora leader nell’ audience, si andrebbe ad erodere risorse agli altri operatori del settore televisivo, radiofonico e della carta stampata, impoverendo così il mercato delle piccole emittenti e dei diretti concorrenti con una crisi del settore enorme che significa meno investimenti, più disoccupazione”.</p>
      <p>Anche l’amministratore delegato della Rai Fabrizio Salini respinge la proposta:</p>
      <p>“Chiedo solo che alla Rai venga dato ciò che è della Rai. Abbiamo azzerato l’ evasione con il canone in bolletta, eppure come introiti siamo ai livelli del 2013 quando l’ evasione era al 30%. Tutto questo per la riduzione dell’ importo sul canone a 90 euro e perché alla Rai sono stati tolti 100 milioni dell’ extra gettito e un 5% forfettari. All’ azienda pubblica arriva un euro su due di quelli recuperati all’evasione”.</p>
      <p>Fonte: QuiFinanza, Rtl.</p>
    </article>
  </body>
</html>