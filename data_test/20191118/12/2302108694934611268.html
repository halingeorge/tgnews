<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/fostii-anchetatori-ai-lui-traian-berbeceanu-cer-in-instanta-retragerea-cartii-radiografia-unei-marsavii-judiciare-si-daune-de-15-000-de-euro-fiecare-reactia-fostului-comisar.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T12:19:25+00:00"/>
    <meta property="og:title" content="Foștii anchetatori ai lui Traian Berbeceanu cer în instanță retragerea cărții ”Radiografia unei mârșăvii judiciare” și daune de 15.000 de euro fiecare. Reacția fostului comisar"/>
    <meta property="og:description" content="Fostul procuror șef al DIICOT Alba Iulia, Ioan Mureșan, fostul procuror DIICOT- Nicolae Cean și fostul ofițer al BCCO Alba Iulia, Alin Muntean (suspendat"/>
  </head>
  <body>
    <article>
      <h1> Foștii anchetatori ai lui Traian Berbeceanu cer în instanță retragerea cărții ”Radiografia unei mârșăvii judiciare” și daune de 15.000 de euro fiecare. Reacția fostului comisar </h1>
      <address><time datetime="2019-11-18T12:19:25+00:00">18 Nov 2019, 12:19</time> by <a rel="author">Ovidiu Hațegan</a></address>
      <p>
        <b>Fostul procuror șef al DIICOT Alba Iulia, Ioan Mureșan, fostul procuror DIICOT- Nicolae Cean și fostul ofițer al BCCO Alba Iulia, Alin Muntean (suspendat din funcție), au cerut în instanță interzicerea comercializării și republicării cărții lui Traian Berbeceanu, ”Radiografia unei mârșăvii judiciare”.</b>
      </p>
      <p>Procesul a fost deschis la Judecătoria Sectorului 2 din București. Alături de Berbeceanu, a fost reclamată și Editura ”Curtea veche”. Foștii procurori și fostul ofițer de crimă organizată, cei care l-au anchetat pe Berbeceanu, mai cer 15.000 de euro pentru fiecare, dar și prezentarea de scuze publice de către fostul comisar.</p>
      <p>Pe lângă asta, reclamanții mai cer și retragerea publicațiilor din librării, daune de 15.000 de euro pentru fiecare reclamant și prezentarea de scuze publice de către Traian Berbeceanu pentru că cele prezentate de acesta nu ar reprezenta adevărul.</p>
      <p>În replică, Traian Berbeceanu a postat pe contul său de facebook o replică dură.</p>
      <p>”Cam ce nu vreți voi să se afle, măi? Cum ați fabricat probe mincinoase și nelegale împotriva mea, cum m-ați arestat nevinovat, cum mi-ați distrus cariera profesională, cum mi-ați terorizat familia? Și pentru toate astea mai vreți și scuze publice? Vreți blocarea aflării adevarului prin interzicerea cărții?” a scris Berbeceanu pe contul său, după care a postat un lung pasaj din carte care îi privește pe cei care l-au anchetat.</p>
      <p>Cartea ”Radiografia unei mârșăvii judiciare” a fost scrisă de fostul comisar Traian Berbeceanu și reprezintă perspectiva sa cu privire la dosarul în care a fost arestat.</p>
      <p>În iunie 2016, Traian Berbeceanu a fost achitat în primă instanţă pentru mai multe infracţiuni, printre care spălare de bani, luare de mită, fals în înscrisuri sub semnătură privată, sprijinire a unui grup infracţional organizat şi complicitate la delapidare. Decizia a fost atacată de procurori.</p>
      <p>În schimb, Ioan Mureşan (fost procuror şef al DIICOT Alba) şi Nicolaie Ioan Cean (fost procuror în aceeaşi structură) au fost condamnaţi la 7 ani, respectiv 2 ani închisoare cu executare. Aceştia sunt acuzaţi că au săvârşit mai multe nereguli în anchetarea poliţistului Traian Berbeceanu.</p>
      <p>Sursa Foto: Facebook/ Traian Berbeceanu</p>
    </article>
  </body>
</html>