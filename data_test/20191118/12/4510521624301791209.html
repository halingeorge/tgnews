<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/iasi/cartelul-sexului-bani-londra-seful-retelei-arestat-romania-temutul-interlop-cocos-bancuta-1_5dd291665163ec427124d6c2/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T12:50:37+00:00"/>
    <meta property="og:title" content="Cartelul sexului pe bani din Londra: şeful reţelei, arestat în România. Cine este temutul interlop Cocoş Băncuţă"/>
    <meta property="og:description" content="Interlopul Cocoş Băncuţă a fost arestat preventiv pentru 30 de zile ca urmare a unei decizii luată de Tribunalul Iaşi. Liderul clanului cu acelaşi nume este cercetat pentru proxenetism în formă continuată."/>
  </head>
  <body>
    <article>
      <h1>Cartelul sexului pe bani din Londra: şeful reţelei, arestat în România. Cine este temutul interlop Cocoş Băncuţă</h1>
      <address><time datetime="2019-11-18T12:50:37+00:00">18 Nov 2019, 12:50</time> by <a rel="author">Corespondenţi „Adevărul”</a></address>
      <h4>Interlopul Cocoş Băncuţă a fost arestat preventiv pentru 30 de zile ca urmare a unei decizii luată de Tribunalul Iaşi. Liderul clanului cu acelaşi nume este cercetat pentru proxenetism în formă continuată.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/braila/au-fost-identificati-atacatorii-stil-mafiot-labraila-capii-unui-clan-interlop-1_59b138895ab6550cb8d3dc5f/index.html"/>
      </related>
      <p>Cocoş Băncuţă este considerat de procurorii DIICOT Iaşi ca fiind liderul grupării de trafic de carne vie care, în ultimii ani, a trimis zeci de tinere să se prostitueze în Regatul Unit. <br/><br/>Interlopul Cocoş Băncuţă are 62 de ani, şi mai mulţi membri ai familiei sale locuiesc la Londra. Autorităţile britanice nu au făcut publice numele românilor care au fost arestaţi, însă potrivit unor surse, dintre cei 17 români încătuşaţi, doi sunt fiii lui Băncuţă, Vasile şi Tanis-Fidi.</p>
      <p>Cei doi ar fi condus operaţiunile ilicite de la Londra şi se ascundeau acolo din vară, după ce au fost daţi în urmărire internaţională din cauza unui conflict violent dintr-un club din Mamaia.</p>
      <p>Cocoş Băncuţă este originar din Brăila, de unde s-a mutat a­cum mai mulţi ani, în urma unui asasinat pe care l-a comis un membru al clanului său. El are mai multe afaceri în Constanţa şi a fost implicat în mai multe dosare penale de agresiune.</p>
      <p>Săptămâna trecută, Poliţia Metropolitană din Londra a efectuat 16 percheziţii la imobilele unor proxeneţi români din Anglia. „În cauză, există suspiciunea rezonabilă că, începând cu anul 2013, inculpaţii au constituit un grup infracţional or­ganizat în scopul comiterii in­fracţiunilor de trafic de persoane, proxenetism în formă continuată şi spălare de bani, grup organizat intrafamilial, cu ramificaţii internaţionale, reu­şind să recruteze şi să exploa­teze sexual peste 60 tinere în oraşul Londra“, au precizat reprezentanţii DIICOT.<br/><br/><b>Ce s-a găsit la percheziţii </b><br/><br/>Procurorii au mai precizat că membrii grupării recrutau, fie direct, fie prin interpuşi, tinere din România, multe dintre ele ieşence originare din familii sărace şi dezorganizate. În cazul unora, anchetatorii spun că proxeneţii le induceau în eroare cu privire la activitatea pe care urmau să o desfăşoare în Marea Britanie sau cu privire la salariu.</p>
      <p>Fetele erau în primă fază cazate în locuinţele proxeneţilor, din Iaşi, Brăila sau Constanţa, şi apoi erau transportate în Londra. „După determinarea acestora să accepte practicarea prostituţiei prin folosirea violenţelor, ameninţărilor sau a şantajului, tinerele erau fotografiate în ţinute sumare, iar fotografiile acestora erau postate pe mai multe site-uri de profil din Marea Britanie. În schimbul serviciilor sexuale, fiecare tânără putea obţine zilnic sume cuprinse între 500 şi 1.500 de lire sterline“, au precizat procurorii DIICOT.</p>
      <p>În urma percheziţiilor, au fost ridicate sumele de 7.000 lire sterline, 12.000 euro, 10.000 lei, dar şi două autoturisme de lux, laptopuri, telefoane şi 300 de rame de cocaină.</p>
      <hr/>
    </article>
  </body>
</html>