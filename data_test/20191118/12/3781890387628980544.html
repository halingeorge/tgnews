<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742334"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T12:46:00+00:00"/>
    <meta property="og:title" content="&quot;อธิการ&quot;ม.ดังย้ำห้ามโพสต์ ครุยมีเกียรติไม่เหมาะกับกุ๊ย"/>
    <meta property="og:description" content="โซเชียลวิจารณ์เดือด หลังอธิการบดีมหาวิทยาลัยชื่อดัง โพสต์ข้อความห้ามนักศึกษาถ่ายรูป 'ชุดครุย' ลั่นไม่เหมาะสม เรียกบัณฑิต 'กุ๊ย-นักเลง-อันธพาลยัน-นางงามเมือง' ย้ำพบอีกจ่อตัดสิทธิ์เข้ารับพระราชทานปริญญาบัตร"/>
  </head>
  <body>
    <article>
      <h1>"อธิการ"ม.ดังย้ำห้ามโพสต์ ครุยมีเกียรติไม่เหมาะกับกุ๊ย</h1>
      <address>
        <time datetime="2019-11-18T12:46:00+00:00">18 Nov 2019, 12:46</time>
      </address>
      <figure>
        <img src="https://www.dailynews.co.th/admin/upload/20191118/news_RpgFNarvHz185929_533.jpg?v=20191119002"/>
      </figure>
      <p>
        <b>โซเชียลวิจารณ์เดือด หลังอธิการบดีมหาวิทยาลัยชื่อดัง โพสต์ข้อความห้ามนักศึกษาถ่ายรูป "ชุดครุย" ลั่นไม่เหมาะสม เรียกบัณฑิต "กุ๊ย-นักเลง-อันธพาลยัน-นางงามเมือง" ย้ำพบอีกจ่อตัดสิทธิ์เข้ารับพระราชทานปริญญาบัตร</b>
      </p>
      <p>เมื่อวันที่ 18 พ.ย. ผู้สื่อข่าว "เดลินิวส์ออนไลน์" รายงานว่าโลกโซเชียลมีเดียเกิดกระแสวิจารณ์อย่างหนัก ภายหลังจากที่อธิการบดี มหาวิทยาลัยชื่อดังแห่งหนึ่ง ได้ออกมาโพสต์ข้อความผ่านทางแฟนเพจว่า "ด่วน! ขอให้ระมัดระวังในการเผยแพร่ภาพครุยของมหาวิทยาลัยที่ไม่เหมาะสม เสื่อมเกียรติสถาบันและพวกพ้อง" โดยส่วนหนึ่งของโพสต์ดังกล่าวระบุเพิ่มเติมว่า เสื้อครุยเป็นเสื้อที่มีเกียรติ ไม่เหมาะกับพวกกุ๊ย นักเลงอันธพาล นางงามเมือง หากพบเห็นการกระทำดังกล่าวจะนำเสนอเข้าที่ประชุมผู้บริหารมหาวิทยาลัย ไม่ให้เข้ารับพระราชทานปริญญาบัตร</p>
      <figure>
        <img src="https://www.dailynews.co.th/admin/upload/20191118/news_MuMWHotnMq185930_533.jpg?v=20191119002?v=1237"/>
      </figure>
      <p> <br/>โดยภายหลังจากที่โพสต์ดังกล่าวเผยแพร่ไม่นาน เกิดกระแสวิพากษ์วิจารณ์อย่างรุนแรงทั่วสังคมออนไลน์ ส่วนใหญ่ระบุว่าไม่เห็นด้วยกับเรื่องดังกล่าว เพราะเป็นการถ่ายภาพที่แสดงออกถึงความยินดี ขณะที่ทางด้านแฟนเพจชื่อดังอย่าง @ANTI SOTUS แสดงความเห็นว่า "กรณีนี้มาจากเพจอธิการบดีมหาวิทยาลัยชื่อดัง และพบข้อความเดียวกันนี้บนเฟซบุ๊กส่วนตัวของท่านเองด้วยเช่นกัน สำหรับกรณีนี้ขอแบ่งแยกประเด็นเป็น 2 กลุ่มใหญ่ ๆ"<br/> <br/>1.ความเหมาะสมต่อการใช้คำพูดของเพจดังกล่าว ที่กล่าวดูหมิ่นเหยียดหยามผู้ที่นำชุดครุยไปถ่ายรูปอัปโหลดลงโซเชียลมีเดีย ซึ่งในปัจจุบันนับว่าเป็นเรื่องปกติธรรมชาติมาก โดยเหยียดหยามว่าเป็น "กุ๊ย" "นักเลง" "อันธพาล" "นางงามเมือง" จากที่เห็นได้ตามภาพ <br/> <br/>"ทางเพจดังกล่าวใช้ชื่อของทางอธิการบดีมหาวิทยาลัยในการโพสต์ ซึ่งไม่สามารถที่จะใช้ถ้อยคำดังที่ได้ปรากฎ มาใช้กับนักศึกษาหรือบัณฑิตของตัวเอง นอกจากนั้น การกระทำดังกล่าวยังถือเป็นการไม่ให้เกียรตินักศึกษาหรือบัณฑิตของตนอย่างชัดเจนและร้ายแรงอีกด้วย"</p>
      <figure>
        <img src="https://www.dailynews.co.th/admin/upload/20191118/news_xJozYbUkLt185930_533.jpg?v=20191119002?v=2709"/>
      </figure>
      <p> <br/>2.ความชอบธรรมในการใช้ชุดครุย รวมถึงคำขู่ของเพจดังกล่าว ตามความในมาตรา 71 ของ พ.ร.บ.มหาวิทยาลัยชื่อดัง ซึ่งเป็นมาตราเดียวที่ระบุบทลงโทษในการใช้ครุย ซึ่งในมาตรานี้มีเจตนารมย์เพื่อป้องกันมิให้ผู้ที่ไม่เกี่ยวข้องมาปลอมแปลงครุยมาใช้โดยไม่มีสิทธิ์ หรือแสดงตนว่ามีปริญญา โดยที่ไม่เป็นความจริงเท่านั้น ในกรณีนี้บัณฑิตมีศักดิ์และสิทธิ์ทั้งปวงที่จะใช้ชุดครุยของตนเองไปถ่ายรูป เพื่ออัปโหลดลงโซเชียลฯ เพื่อเฉลิมฉลองและเพื่อให้ผู้อื่นร่วมแสดงความยินดี รวมไปถึงการอัปโหลดภาพถ่ายไว้เป็นที่ระลึก ในพ.ร.บ.ไม่ได้กำหนดว่า การถ่ายภาพลงโซเชีลยฯ, อิริยาบทหรือท่าทางใด ๆ เป็นสิ่งที่ผิดแต่อย่างใด ดังนั้น บัณฑิตจึงสามารถถ่ายรูปและอัพโหลดรูปภาพดังกล่าวได้ตามปกติ การที่ท่านขู่ว่าจะนำเรื่องเข้าพิจารณาเพื่อไม่ให้เข้ารับพระราชทานปริญญาบัตรนั้น จึงเป็นเรื่องที่ไม่สามารถทำได้ และยังเสี่ยงต่อการถูกมองว่าใช้อำนาจหน้าที่โดยมิชอบอีกด้วย.<br/> <br/>ขอบคุณภาพและข้อมูล :<b> @ANTI SOTUS</b></p>
    </article>
  </body>
</html>