<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204583-peredacha-ukrayini-troh-korabliv-vmf-zatrimanih-v-kerchenskij-protoci-vidbulasya-mzs-rf"/>
    <meta property="og:site_name" content="Mind UA"/>
    <meta property="article:published_time" content="2019-11-18T12:45:00+00:00"/>
    <meta property="og:title" content="Передача Україні трьох кораблів ВМФ, затриманих в Керченській протоці, відбулася — МЗС РФ"/>
    <meta property="og:description" content="ВМС України підтвердили передачу кораблів"/>
  </head>
  <body>
    <article>
      <h1>Передача Україні трьох кораблів ВМФ, затриманих в Керченській протоці, відбулася — МЗС РФ</h1>
      <h2>ВМС України підтвердили передачу кораблів</h2>
      <address>
        <time datetime="2019-11-18T12:45:00+00:00">18 Nov 2019, 12:45</time>
      </address>
      <p>Сьогодня, 18 листопада, відбулася передача Україні трьох кораблів ВМФ України (йдеться про кораблі «Бердянськ» і «Нікополь», а також буксир «Яни Капу»), затриманих рік тому в Керченській протоці. Про це <a href="https://www.mid.ru/ru/foreign_policy/news/-/asset_publisher/cKNonkJE02Bw/content/id/3902958">повідомляє</a> МЗС РФ.</p>
      <p>Як пише «<a href="https://www.interfax.ru/russia/684553">Інтерфакс</a>», прес-секретар президента РФ Дмитро Пєсков заявив, що немає ніякого зв'язку між рішенням міжнародного трибуналу і передачею Росією Україні трьох кораблів, затриманих російськими прикордонниками рік тому в Керченській протоці.</p>
      <p>«Це ніяк не пов'язано з міжнародним трибуналом. Ніякого зв'язку тут немає і бути не може», – сказав він.</p>
      <p>За його словами, «на цих (українських – ред.) кораблях було скоєно порушення державного кордону Російської Федерації, і, відповідно, цим займаються наші прикордонники, Федеральна служба безпеки».</p>
      <p>Пєсков порекомендував за коментарями, пов'язаними з передачею Україні затриманих російськими прикордонниками кораблів, звертатися в ФСБ Росії.</p>
      <p>Як <a href="https://www.radiosvoboda.org/a/news-polozov-kerch-korabli/30277635.html">повідомляє </a>Радіо Свобода, сьогодні вранці російський слідчий у справі українських моряків поїхав до Керчі оформляти відправку захоплених катерів.</p>
      <p> «Питання про передачу українських суден піднімали ще кілька тижнів тому, і про це ми говорили зі слідчим. Він говорив, що планує поїхати до Керчі і братиме участь в якихось діях з оформлення передачі цих суден. Зараз слідчий виїхав туди і це, ймовірно, свідчить про те, що передача суден все ж здійсниться», – сказав адвокат моряків Микола Полозов.</p>
      <p>До цього він повідомляв про те, що Росія після повернення Україні захоплених біля берегів Криму військових кораблів повинна припинити кримінальну справу проти українських моряків.</p>
      <p>Раніше, 16 листопада, в Росії видання «Коммерсант» <a href="https://www.kommersant.ru/doc/4162014">повідомило</a>, що, за його даними, Росія має намір урегулювати справу з поверненням захоплених кораблів Україні до саміту в «нормандському форматі», який наразі запланований на 9 грудня.</p>
      <p>Нагадаємо, 25 листопада минулого року <a href="https://mind.ua/news/20190974-rosiya-zahopila-tri-ukrayinski-korabli-v-azovskomu-mori-e-poraneni">прикордонники ФСБ Росії застосували зброю</a> щодо українських військових кораблів «Бердянськ», «Нікополь» і «Яни Капу», які ішли в українські порти Азовського моря. В результаті 24 українських моряки були затримані. Українська сторона заявила про акт агресії з боку Росії. Одним з наслідків інциденту в Керченській протоці стало введення в Україні воєнного стану терміном на місяць – президент Петро Порошенко заявив про можливість повномасштабної агресії з боку Росії.</p>
      <p>Міжнародний трибунал ООН з морського права в Гамбурзі 25 травня ухвалив, що Росія повинна негайно звільнити українських моряків, які утримувалися в СІЗО, і повернути Україні буксир і два катери, які були захоплені в ході інциденту в Керченській протоці.</p>
      <p>Українські моряки були звільнені і повернені додому в рамках обміну між Україною і Росією, який пройшов 7 вересня.</p>
      <related>
        <h4>Також читайте</h4>
        <a href="https://mind.ua/news/20204572-dzhonson-rozpoviv-chomu-ne-publikue-doklad-pro-vpliv-rosiyi-na-britanski-vibori"/>
        <a href="https://mind.ua/news/20204555-zahopleni-ukrayinski-kateri-viveli-iz-kerchi"/>
        <a href="https://mind.ua/news/20204534-rosiya-mozhe-povernuti-zahopleni-v-kerchenskij-protoci-ukrayinski-korabli-do-samitu"/>
      </related>
    </article>
  </body>
</html>