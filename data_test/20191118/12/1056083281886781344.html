<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717757/%D9%86%DA%AF%D9%87%D8%AF%D8%A7%D8%B1%DB%8C-120%D9%87%D8%B2%D8%A7%D8%B1-%D9%86%D9%85%D9%88%D9%86%D9%87-%D8%AE%D9%88%D9%86-%D8%A8%D9%86%D8%AF%D9%86%D8%A7%D9%81-%D8%AF%D8%B1-%D8%B1%D9%88%DB%8C%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:37:52+00:00"/>
    <meta property="og:title" content="نگهداری 120هزار نمونه خون بندناف در رویان"/>
    <meta property="og:description" content="ایسنا/قم مسئول واحد پردازش خون بندناف رویان گفت: بانک خون بندناف رویان در قالب شرکت فناوری بن‌یاخته‌های رویان از سال ۸۴ تا به امروز فعالیت دارد که در این زمان ۱۲۰هزار نمونه در این مرکز جمع‌آوری شده است."/>
  </head>
  <body>
    <article>
      <h1>نگهداری 120هزار نمونه خون بندناف در رویان</h1>
      <address><time datetime="2019-11-18T12:37:52+00:00">18 Nov 2019, 12:37</time> by <a rel="author">ابوالفضل کردی‌زاده</a></address>
      <p>ایسنا/قم مسئول واحد پردازش خون بندناف رویان گفت: بانک خون بندناف رویان در قالب شرکت فناوری بن‌یاخته‌های رویان از سال ۸۴ تا به امروز فعالیت دارد که در این زمان ۱۲۰هزار نمونه در این مرکز جمع‌آوری شده است.</p>
      <p>منیره محمد امروز در مرکز درمان ناباروری جهاددانشگاهی قم در جمع خبرنگاران عنوان کرد: تا یک دهه قبل خون بند ناف به عنوان زباله بیولوژیکی در سطل زباله دور ریخته می‌شد؛ امام امروز متوجه شده‌اند که خون بندناف یک منبع غنی از سلول‌های بنیادی است که امروز در دنیا بیش از ۸۰ نوع بیماری به وسیله آن درمان می‌شود.</p>
      <p>وی با بیان اینکه در ایران بیماری‌های خونی، فلج مغزی، سرطان خون با این روش قابلیت درمان دارد، گفت: در کشور تا امروز در درمان تالاسمی، فلج مغزی و اوتیسم از خون بندناف استفاده شده است.</p>
      <p>پژوهشگر گروه خون‌ساز و سرطان رویان اظهار کرد: با توجه به اینکه جامعه به سمت تک فرزندی در حرکت است، در صورت بروز بیماری که درمان از طریق مغز استخوان امکان پذیر باشد، در خانواده‌های تک فرزند با مشکل منبع روبرو خواهیم بود.</p>
      <p>محمد ادامه داد: در خانواده‌هایی که تعداد فرزند کم یا تک فرزندی هستند، ذخیره‌سازی این زباله فیزیولوژیکی در بدو تولد فرزند، در صورت بروز بیماری، در درمان بسیار مفید خواهد بود.</p>
      <p>مسئول واحد پردازش خون بندناف رویان به مزیت‌های این روش نسبت به پیوند مغز استخوان اشاره کرد و گفت: ذخیره خون بندناف هزینه پائین دارد، عدم بیهوشی و جراحی ندارد و در این روش هیچ خطری مادر و نوزاد را تهدید نمی‌کند، می‌شود آنرا برای ۴ تا ۵ ژن مشابه هم استفاده کرد در حالی که در مغز استخوان باید بین دهنده و گیرنده سازگاری کامل باشد.</p>
      <p>وی اضافه کرد: بانک خون بندناف رویان در قالب شرکت فناوری بن‌یاخته‌های رویان از سال ۸۴ تا به امروز فعالیت دارد که در این زمان ۱۲۰هزار نمونه در این مرکز جمع‌آوری شده است؛ خانواده‌ها برای حفظ و نگهداری نمونه یک مبلغ اولیه و مبلغی نیز به صورت سالانه پرداخت می‌کنند.</p>
      <p>محمد افزود: برخی صاحبان نمونه که دو یا سه واحد فریز شده دارند از روی نوع دوستی اجازه استفاده از نمونه خود برای درمان دیگران نیز می‌دهند.</p>
      <p>وی با بیان اینکه فریز و نگهداری فقط در تهران انجام می‌شود، عنوان کرد: این مرکز ۳۱مرکز نمایندگی در کشور دارد که نمونه‌ها را پس از گرفتن جهت اقدامات اولیه و نگهداری به تهران منتقل می‌کنند؛ پس از تهران بزرگترین مرکز در جمع‌آوری اصفهان است.</p>
      <p>پژوهشگر گروه خون‌ساز و سرطان رویان گفت: از نظر تئوری این سلول‌ها تا صد سال امکان نگهداری دارند، لکن از آنجاکه از این علم ۲دهه می‌گذرد قرارداد با خانواده‌ها ۲۵ساله منعقد می شود؛ در سال جاری از نمونه‌های سال ۸۴ برای درمان استفاده شد که نتیجه رضایت‌بخش بود.</p>
      <p><b>فائزه داودی، مسئول نمایندگی بانک خون بندناف رویان در قم</b> نیز عنوان کرد: طی دو سال فعالیت این مرکز در قم میزان نمونه‌گیری در قم به ۳۰ مورد در ماه رسیده است.</p>
      <p>وی افزود: با توجه به اینکه میزان زایمان در قم بالا است انتظار می‌رود با آگاهی‌بخشی به جامعه میزان مشارکت شهروندان افزایش یابد.</p>
      <p>انتهای پیام</p>
    </article>
  </body>
</html>