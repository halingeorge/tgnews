<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/bulent-inal-abdulhamid-han-beni-cok-etkiledi/927201"/>
    <meta property="og:site_name" content="medya faresi"/>
    <meta property="article:published_time" content="2019-11-18T12:12:00+00:00"/>
    <meta property="og:title" content="Payitaht Abdülhamid'in Sultanı Bülent İnal rolünden etkileniyor mu?"/>
    <meta property="og:description" content="TRT 1'de Osmanlı padişahı Sultan 2. Abdülhamid Han'ın hayatını konu alan Payitaht Abdülhamid dizisinin başrolü Bülent İnal, AA'ya konuştu."/>
  </head>
  <body>
    <article>
      <h1>Payitaht Abdülhamid'in Sultanı Bülent İnal rolünden etkileniyor mu?</h1>
      <h2>TRT 1'de Osmanlı padişahı Sultan 2. Abdülhamid Han'ın hayatını konu alan Payitaht Abdülhamid dizisinin başrolü Bülent İnal, AA'ya konuştu.</h2>
      <address>
        <time datetime="2019-11-18T12:12:00+00:00">18 Nov 2019, 12:12</time>
      </address>
      <p>Bülent İnal, "Keyifle çalışıyoruz. Her gün işimize severek geliyoruz. Aynı dostluk, kardeşlik, aile ortamı devam ediyor. Güzel bir platoda çalışıyoruz. Bu büyük bir lüks bizim sektör için.</p>
      <p>Bunun keyfini sürüyoruz. Her türlü konfor var. Yani platonun her yerinde, her dakika her şeyi çekebiliyoruz. Sayın İbrahim Eren başta olmak üzere TRT'nin büyük desteği var. Es Film'in kıymeti yapımcıları Yusuf Esenkal ve Serdar Öğretici bey gerçekten bu iş için ne gerekiyorsa yapıyorlar," dedi.</p>
      <p>Sultan Abdülhamid ile ilgili bazı bilgilerinin olduğunu söyleyen İnal, "Bu role nasıl hazırlandınız?" sorusuna şu yanıtı verdi: "Sinemacılar tarafından hep hayatı ya da yaşadığı dönem anlatılmak istenen bir padişahtı. Bu sebeple bazı bilgiler vardı aklımda ama bu projeyle daha derinlemesine araştırma fırsatı buldum.</p>
      <p>Her zaman aklımın köşesindeydi, böyle bir şey yapılabilir mi Türkiye'de, ne zaman yapılır, yapılsa nasıl oynanır gibi şeyler aklımdan geçiyordu ama bir gün bana teklif edileceği hiç aklıma gelmemişti. Böyle bir teklif gelince heyecanlandım. Biraz araştırdım.</p>
      <p>Kaçırmak istemeyeceğim bir karakterdi. Sonra da inceledikçe bilmediğimiz çok yanları olduğunu öğrendim. Bu beni daha çok etkiledi. Özellikle 33 yıl verdiği mücadele çok anlatılması ve incelenmesi gereken bir şahsiyetti. Çok keyif alarak oynuyorum. O yüzden de oynayayım mı oynamayayım mı diye çok tereddüt etmedim."</p>
      <p>İnal, "Gittiğiniz yerlerde sizi padişah gibi karşılıyorlar, elinizi öpmek isteyenler oluyor. Bu ilgiyi neye bağlıyorsunuz?" sorusuna ise şöyle yanıt verdi:</p>
      <p>"Sultan Abdülhamid'i çok seven insan var. İnsanların bunca yıl anlatılmayan fakat okudukları, bildikleri, ailelerinden dinledikleri bir Abdülhamid var. Ona bir özlemleri var. Bunu bir televizyon dizisinde ilk defa gördüler. İlk başlarda bir tepkiler vardı; olamaz, yapılamaz, oynanamaz, çekilemez, nasıl olacak...</p>
      <p>Yani toz kondurmak istemedikleri bir şahsiyet. Arkadaşlarla doğru adımlarla bunun üstesinden gedik. O günden sonra da insanlar bize gerçekten büyük bir ilgiyle sevgiyle yaklaşıyorlar, sokakta gördüklerinde de."</p>
      <p>"Tarihte önemli bir karakteri oynuyorsunuz. Bu özel hayatınızı etkiliyor mu?" sorusunu da yanıtlayan İnal, "Açık söylemek gerekirse özel bir şey yapmıyorum. Eskiden nasıl yaşıyorsam aynı şekilde yaşamaya devam ediyorum. O yüzden de bir sıkıntı yaşamadım, sokakta da gittiğim yerlerde de tatilde de.</p>
      <p>Set bittikten sonra normal gündelik hayatımıza devam ediyoruz. Eve gittiğim zaman, eşimle çocuğumla güzel vakit geçirmeye çalışıyorum. Evde padişahlık yaparsak hanım bize gerekeni yapar.</p>
      <p>Eşime evde yardımcı olmaya çalışıyorum. Bizim mesleğe uzak değil kendisi. Film ve dizi sektöründe çalışan biriydi. O yüzden geç saatlere kadar çalışmamızı, yaptığımız işi anlayışla karşılıyor." dedi.</p>
    </article>
  </body>
</html>