<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/do_parlamentu_bilorusi_ne_proyshov_zhodnyy_opozytsioner_330999.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T12:26:00+00:00"/>
    <meta property="og:title" content="До парламенту Білорусі не пройшов жоден опозиціонер"/>
    <meta property="og:description" content="Згідно з попередніми результатами парламентських виборів у Білорусі до нижньої палати парламенту не пройшов жоден опозиційний кандидат."/>
  </head>
  <body>
    <article>
      <h1>До парламенту Білорусі не пройшов жоден опозиціонер</h1>
      <h2>Згідно з попередніми результатами парламентських виборів у Білорусі до нижньої палати парламенту не пройшов жоден опозиційний кандидат.</h2>
      <address>
        <time datetime="2019-11-18T12:26:00+00:00">18 Nov 2019, 12:26</time>
      </address>
      <p>Попередні підсумки голосування опублікувала 18 листопада Центральна виборча комісія Білорусі, - передає <a href="https://www.radiosvoboda.org/">Радіо Свобода</a>.</p>
      <p>До Палату представників Національних зборів, за даними ЦВК, обрані представники Білоруської патріотичної партії, Республіканської партії праці і справедливості, Ліберально-демократичної партії, Білоруської аграрної партії, комуністи, а також представники громадського об'єднання ʺБіла Русьʺ. Усі вони підтримують політику влади.</p>
      <p>У минулому скликанні нижньої палати білоруського парламенту, працювали двоє опозиційних депутатів – Ганна Канопацька з Об’єднаної громадянської партії і Олена Анісим з ʺТовариства білоруської мовиʺ.</p>
      <p>На цьогорічних виборах майже всі опозиційні кандидати були відсіяні владою в процесі реєстрації та агітаційного періоду.</p>
      <p>17 листопада близько 7 мільйонів громадян Білорусії, що мають право голосу, обирали 110 депутатів нижньої палати парламенту країни. На депутатські мандати претендували близько 500 кандидатів. Явка на виборах, за даними ЦВК Білорусі, перевищила 77%. За виборами стежили близько тисячі міжнародних спостерігачів від ОБСЄ і СНД.</p>
      <p>Активісти Білоруського Гельсінського комітету та центру ʺВеснаʺ в рамках кампанії ʺПравозахисники за вільні вибориʺ заявили про примус, шантаж і маніпуляції під час дострокового голосування на виборах.</p>
      <p>Євросоюз вже багато років не визнає президентські і парламентські вибори в Білорусі такими, що відповідають міжнародним стандартам.</p>
      <p>Олександр Лукашенко править Білоруссю вже понад 25 років, це довше, ніж будь-який інший лідер у Європі.</p>
      <p>Нагадаємо, як писало Гал-інфо, 17 листопада у Білорусі проходили <a href="https://galinfo.com.ua/news/u_bilorusi_prohodyat_parlamentski_vybory_330922.html">парламентські вибори</a>.</p>
    </article>
  </body>
</html>