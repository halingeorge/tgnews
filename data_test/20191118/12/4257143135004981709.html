<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/18/szakerto-szazmillio-kozel-keleti-arab-fiatalnak-van-elege-az-ottani-viszonyokbol"/>
    <meta property="og:site_name" content="infostart"/>
    <meta property="article:published_time" content="2019-11-18T12:13:35+00:00"/>
    <meta property="og:title" content="Szakértő: százmillió közel-keleti arab fiatalnak van elege az ottani viszonyokból"/>
    <meta property="og:description" content="A folyamatos fenyegetések ellenére Teheránnak nem érdeke a világ kőolajszállításában kulcsfontosságú Hormuzi-szoros lezárása - mondta az InfoRádió Aréna című műsorában Rostoványi Zsolt. Az egyetemi tanár jelezte, az iráni vezetés ismét tárgyalna atomprogramjáról a szankciók feloldásáért cserébe. A közel-keleti arab országokban ugyanakkor szerinte mintha egy arab tavasz 2.0 zajlana."/>
  </head>
  <body>
    <article>
      <h1>Szakértő: százmillió közel-keleti arab fiatalnak van elege az ottani viszonyokból</h1>
      <address><time datetime="2019-11-18T12:13:35+00:00">18 Nov 2019, 12:13</time> by <a rel="author">Infostart / InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/09/23/iran-az-egyik-kezevel-beketervet-nyujt-be-az-ensz-nek"/>
        <a href="https://infostart.hu/kulfold/2019/09/16/kitort-az-obol-haboru-ota-volt-legnagyobb-olajpanik"/>
        <a href="https://infostart.hu/kulfold/2019/08/31/teheran-jatszva-keresztbe-tehet-a-globalis-olajpiacnak"/>
      </related>
      <h3>A folyamatos fenyegetések ellenére Teheránnak nem érdeke a világ kőolajszállításában kulcsfontosságú Hormuzi-szoros lezárása - mondta az InfoRádióban Rostoványi Zsolt. Az egyetemi tanár jelezte, az iráni vezetés ismét tárgyalna atomprogramjáról a szankciók feloldásáért cserébe. A közel-keleti arab országokban ugyanakkor szerinte mintha egy arab tavasz 2.0 zajlana.</h3>
      <p>Iránnak szüksége van az atomenergia békés célú felhasználására, mert bár gazdag kőolaj- és földgázmezői vannak, elsősorban a nyersanyag eladásából jut bevételhez – mondta Rostoványi Zsolt, a Budapesti Corvinus egyetem tanára, Közel-Kelet szakértő az InfoRádió Aréna című műsorában.</p>
      <p>"Lehet, hogy Izraelm, amely igyekszik Iránt minél fenyegetőbbnek beállítani, azt mondja, hogy egy éven belül Iránnak atomfegyvere lehet, de én a jelek alapján ezt nem igazán gondolom. Iránnak a nukleáris megállapodás emlékeim szerint 3,26 százalékos dúsítottságú maximum uránt engedélyezett, az ország ezt most felrúgta, de az atomfegyver előállításához 90 százalék kell. Ráadásul a megállapodás 2015-ös megkötlése óta</p>
      <blockquote>a Nemzetközi Atomenergia Ügynökség rendszeresen monitorozta Iránt, nyolc jelentés készült, mindegyikben az állt, hogy Teherán betartja a megállapodást,</blockquote>
      <p>vagyis csak békés célú fejlesztést folytatott."</p>
      <p>Irán elemi érdeke, hogy ne legyenek érvényben vele szemben szankciók, mert a gazdaságára nagyon negatív hatást gyakorolnak ezek – mondta az egyetemi tanár.</p>
      <p>"Idén 7-8 százalékos mínuszos GDP-vel számolnak, és Iránban tavaly év elején, tavalyelőtt jelentős tüntetések voltak, épp azért, mert Róháni elnök a kampányában azt ígérte, hogy megköti a megállapodást a nyugattal, látványosan javulni fognak a körülmények,az ország bekapcsolódhat megint az olajexportba, a kereskedelembe. A látványos javulás azonban elmaradt, emiatt mentek ki az emberek az utcára."</p>
      <p>Vélhetően jelentős részben a gazdasági nehézségek miatt is, Teherán ismét békülékeny hangot ütött meg az atomalku kérdésében – tette hozzá Rostoványi Zsolt.</p>
      <p>A Budapesti Corvinus egyetem tanára szerint Teherán a visszatérő fenyegetéseken túl szinte</p>
      <blockquote>biztosan nem fogja tartósan lezárni a Hormuzi-szorost, mert azzal saját regionális és ázsiai partnereinek is ártana,</blockquote>
      <p>tovább mélyítve az ország gazdasági problémáit.</p>
      <p>Ezek miatt a problémák miatt most ismét tüntetéshullám vonul végig a közel-keleti arab országokon, amit sokan</p>
      <p>
        <mark>arab tavasz 2.0-ként</mark>
      </p>
      <p>emlegetnek.</p>
      <figure>
        <img src="https://infostart.hu/images/site/articles/inline/2019/11/1574079000-bOCGE2WfO_md.jpg"/>
        <figcaption>Járművek özönlenek el egy autópályát Teheránban 2019. november 16-án, miután a kormány az üzemanyagárak jelentős emelését és a jegyrendszeralapú tankolás bevezetését helyezte kilátásba. A bejelentés tiltakozásokat váltott ki, több mint negyven tüntetőt őrizetbe vettek. A távközlési minisztérium egy napra korlátozza a világháló elérhetőségét az iráni nemzetbiztonsági tanács utasítására. A törvényhozás rendkívüli ülést tart az ügyben. MTI/EPA/Abedin Taherkenareh</figcaption>
      </figure>
      <p>"Nagyon rossz a helyzet, kivéve néhány országot. A lakosság kétharmada 30 év alatti, tehát iszonyatosan nagy a fiatalok aránya, ami legalább 100 millió embert jelenthet összességében. Ugyanilyen arányban élnek a létminimum szintjén vagy az alatt, égető társadalmi-gazdasági-politikai problémákkal néz szembe a régió, nem csak most, hanem már évek, évtizedek óta."</p>
      <p>A helyzetet súlyosbítja, hogy az első arab tavasz után sok helyen fegyveres konfliktusok alakultak ki, s a helyzet azóta sem rendeződött megnyugtatóan. Éppen ezért a legtöbb helyen identitásválság alakult ki, a többségében fiatal tüntetők a teljes politikai elit távozását követelik, és túl akarnak lépni a siíta-szunnita megosztottságon – mondta a Rostoványi Zsolt.</p>
      <p>"Eredményt kellene elérni az életkörülmények javításában. Irakban elsősorban azért tüntetnek, mert a közszolgáltatások terén katasztrofális a helyzet; eredményt akkor lehetne elérni, ha sikerülne valamiképpen a gazdasági-társadalmi válsághelyzetből kiutat találni. Ez viszont nagyon-nagyon régóta nem sikerül."</p>
      <p>A gazdasági problémák megoldása mellett változtatni kellene a politikai rendszereken is, azonban a különböző országok egymástól jelentősen eltérő berendezkedése, hagyománya és például</p>
      <blockquote>a törzsiség jelenléte miatt egységesen alkalmazható modellt lehetetlen találni</blockquote>
      <p>– mondta a Budapesti Corvinus Egyetem tanára.</p>
      <p>
        <i>
          <b>Alább megtekintheti, meghallgathatja az Aréna teljes adását!</b>
        </i>
      </p>
      <figure>
        <iframe src="https://www.youtube.com/embed/Vsh-blfnY0c" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/rbBx8z-95nc" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/EPA</i>
      </p>
      <p>
        <b>Kapcsolódó hang</b>
      </p>
      <p>Rostoványi Zsolt - Aréna, 1. rész</p>
      <figure>
        <audio src="https://infostart.hu/audio/00005/00005239b.mp3"/>
      </figure>
      <p> </p>
      <p>Rostoványi Zsolt - Aréna, 2. rész</p>
      <figure>
        <audio src="https://infostart.hu/audio/00005/0000523ab.mp3"/>
      </figure>
      <p> </p>
    </article>
  </body>
</html>