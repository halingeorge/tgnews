<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T12:31:00+00:00"/>
    <meta property="og:title" content="دستگیری متهم اصلی پرونده اخلال در نظام اقتصادی در مشهد"/>
    <meta property="og:description" content="سردار محمدکاظم تقوی در گفت‌وگو با تسنیم اظهار داشت: در پی گزارش مردمی به ستاد خبری پلیس آگاهی استان مبنی بر اینکه فردی  با ثبت 2 شرکت اقدام به کلاهبرداری و اخلال در نظام اقتصادی کرده، دستورات لازم با توجه به اهمیت این گزارش برای بررسی موضوع صادر شد."/>
  </head>
  <body>
    <article>
      <h1>دستگیری متهم اصلی پرونده اخلال در نظام اقتصادی در مشهد</h1>
      <address>
        <time datetime="2019-11-18T12:31:00+00:00">18 Nov 2019, 12:31</time>
      </address>
      <p>فرمانده انتظامی استان خراسان رضوی از دستگیری متهم اصلی پرونده اخلال در نظام اقتصادی به ارزش ۱۶۰ میلیارد ریال خبر داد.</p>
      <p>سردار محمدکاظم تقوی در گفت‌وگو با تسنیم اظهار داشت: در پی گزارش مردمی به ستاد خبری پلیس آگاهی استان مبنی بر اینکه فردی  با ثبت 2 شرکت اقدام به کلاهبرداری و اخلال در نظام اقتصادی کرده، دستورات لازم با توجه به اهمیت این گزارش برای بررسی موضوع صادر شد.</p>
      <p>فرمانده انتظامی استان خراسان رضوی افزود: کارآگاهان اداره اطلاعات جنایی و مبارزه با جرایم اقتصادی پلیس با اقدام‌های اطلاعاتی و پیگیری‌های علمی دریافتند متهم با ثبت و دایر کردن 2 شرکت و همچنین درج آگهی‌هایی در روزنامه‌های کثیر الانتشار و جعل پرینت‌های رنگی از حساب‌های مشتریان مبنی بر پرداخت وجه به حساب شرکت  اقدام به جذب مشتری و سرمایه‌گذاری برای انجام فعالیت اقتصادی در حوزه مسکن می‌کند.</p>
      <p>وی گفت: کارآگاهان پلیس آگاهی با اطمینان از این که اقدام‌های متهم، اخلال در نظام اقتصادی ایجاد کرده و این فرد  345 شهروند را از طریق آگهی‌های منتشره به عنوان مشتری در یک پروژه بزرگ مسکونی واقع در منطقه غرب مشهد جذب و بدون اطلاع آنان اقدام به فروش ملک کرده است برای دستگیری او وارد عمل شدند.</p>
      <p>سردار تقوی خاطرنشان کرد: کارآگاهان با ردزنی‌های گسترده محل‌های تردد متهم مورد نظر را به صورت نامحسوس تحت نظر قرار داده و پس از چند روز کنترل و مراقبت‌های نامحسوس فرد مورد نظر را در اقدامی غافلگیرانه دستگیرکردند. </p>
      <p>وی گفت: متهم در اداره مبارزه با جرایم اقتصادی پلیس  و رویارویی با دلایل و مستندات پرونده راهی جز بیان حقیقت ندید و اعتراف کرد پس از عقد قراردادها و بدون در نظر گرفتن نظر سهامداران اقدام به فروش واحدها کرده است.</p>
      <p>فرمانده انتظامی استان خراسان رضوی با اعلام اینکه در بررسی‌های به عمل آمده ارزش ریالی این کلاهبرداری 160 میلیارد ریال برآورد شده است بیان داشت: متهم که دارای سوابق متعدد کیفری بود با پرونده متشکله به دادسرا اعزام و تحقیقات در این باره ادامه دارد.</p>
    </article>
  </body>
</html>