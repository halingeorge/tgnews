<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/extremt-ovanligt-med-rattspsykiatrisk-vard-for-ungdomar/"/>
    <meta property="og:site_name" content="DN.SE"/>
    <meta property="article:published_time" content="2019-11-18T12:48:56+00:00"/>
    <meta property="og:title" content="Överläkare: Väldigt ovanligt med rättspsykiatrisk vård för ungdomar"/>
    <meta property="og:description" content="Det är extremt ovanligt att en 16-åring döms till rättspsykiatrisk vård i Sverige. Det berättar Marianne Kristiansson, överläkare vid Rättsmedicinalverket."/>
  </head>
  <body>
    <article>
      <h1>Överläkare: Väldigt ovanligt med rättspsykiatrisk vård för ungdomar</h1>
      <address><time datetime="2019-11-18T12:48:56+00:00">18 Nov 2019, 12:48</time> by <a rel="author" href="https://www.dn.se/av/adam-svensson/" target="_blank">Adam Svensson</a></address>
      <p>
        <b>Det är extremt ovanligt att en 16-åring döms till rättspsykiatrisk vård i Sverige. Det berättar Marianne Kristiansson, överläkare vid Rättsmedicinalverket. Hon framhåller att det i sin tur kan bli krävande för personalen på institutionen som står för vården.</b>
      </p>
      <p><a href="https://www.dn.se/sthlm/i-dag-faller-domen-mot-16-aringen-som-misstanks-for-mordet-pa-peter-plax/">Trots den nu dömde 16-årige mördarens låga ålder </a>kommer han att placeras på en rättspsykiatrisk klinik för vård eftersom han inte befanns frisk nog att få sluten ungdomsvård. Där kommer han att bli placerad tillsammans med vuxna personer som har dömts till samma typ av vård. </p>
      <p>Marianne Kristiansson, professor i rättspsykiatri och överläkare vid Rättsmedicinalverket, berättar att personer mellan 15 och 18 år placeras tillsammans med vuxna personer i denna typ av institutioner. </p>
      <p>– Ja, så är det i Sverige. Det finns inga avdelningar för unga personer, säger hon. </p>
      <p><b>Det är enligt Marianne Kristiansson</b> ovanligt att straffmyndiga personer som ännu inte har nått 18 års ålder får just rättspsykiatrisk vård. </p>
      <p>– Det är något enstaka fall varje år. Det är väldigt få av dessa i den åldern som ens kommer till en undersökning. Sedan är det väldigt, väldigt ovanligt att de döms till denna påföljd. Det kan finnas år när inte en enda ungdom döms till rättspsykiatrisk vård, säger hon. </p>
      <p>
        <b>Kan det uppstå problem när man blandar så unga individer med vuxna personer?</b>
      </p>
      <p>– Det kan ju bli rätt krävande för personalen. En så ung person har ju helt andra behov än de äldre intagna personerna. </p>
      <p>
        <b>Kan man garantera säkerheten för så unga personer på dessa avdelningar?</b>
      </p>
      <p>– Utifrån mitt perspektiv är säkerheten väldigt god på dessa avdelningar.</p>
      <figure>
        <img src="https://cached-images.bonnier.news/cms30/UploadedImages/2019/11/18/b497ed7a-084e-44e0-ac1c-e6a969e2d3f8/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Marianne Kristiansson, överläkare vid Rättsmedicinalverket.<cite>Foto: Carola Björk</cite></figcaption>
      </figure>
      <p>Marianne Kristiansson berättar att det är mycket svårt att uttala sig om hur lång tid man kan räkna med att en person behöver vård på en rättspsykiatrisk avdelning innan det är möjligt att släppa ut personen. </p>
      <p>– Det beror helt på vad personen har för tillstånd. Man kan behandla dem på olika sätt och på så sätt minska effekten av deras tillstånd. Syftet är ju att minska riskerna att återfall i brott, säger hon. </p>
      <p><b>Enligt Marianne Kristiansson</b> räknar man med en vårdtid på de rättspsykiatriska avdelningarna på i genomsnitt fem år, men lägger till att det inte är möjligt att säga något om specifika fall eftersom omständigheterna är så olika. </p>
      <p>– Alternativet är sluten ungdomsvård och där är maxtiden fyra år. Så här kan man räkna med en längre påföljd om personen döms till rättspsykiatrisk vård i stället.</p>
      <p>
        <b>Hur ser chanserna till ett tillfrisknande ut?</b>
      </p>
      <p>– Det kan man inte uttala sig om. Det är helt beroende på det enskilda fallet. </p>
    </article>
  </body>
</html>