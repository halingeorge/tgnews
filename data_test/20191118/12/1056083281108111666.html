<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717749/%D8%AE%D8%B7%D8%B1%D8%A7%D8%AA%DB%8C-%DA%A9%D9%87-%D8%A7%D9%81%D8%B1%D8%A7%D8%AF-%DA%86%D8%A7%D9%82-%D8%B1%D8%A7-%D8%AA%D9%87%D8%AF%DB%8C%D8%AF-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:33:46+00:00"/>
    <meta property="og:title" content="خطراتی که افراد چاق را تهدید می‌کند"/>
    <meta property="og:description" content="ایسنا/بوشهر چاقی بیماری نیست، با این حال افراد چاق در معرض خطرات بیشتری از لحاظ ابتلا به بیماری‌های قلبی و عروقی، دیابت، سرطان سینه، فشار خون بالا و آسم و در صورت داشتن برخی اشکالات متابولیکی، خطر مرگ زودرس هستند..."/>
  </head>
  <body>
    <article>
      <h1>خطراتی که افراد چاق را تهدید می‌کند</h1>
      <address><time datetime="2019-11-18T12:33:46+00:00">18 Nov 2019, 12:33</time> by <a rel="author">زهره عرب</a></address>
      <p>ایسنا/بوشهر چاقی بیماری نیست، با این حال افراد چاق در معرض خطرات بیشتری از لحاظ ابتلا به بیماری‌های قلبی و عروقی، دیابت، سرطان سینه، فشار خون بالا و آسم و در صورت داشتن برخی اشکالات متابولیکی، خطر مرگ زودرس هستند...</p>
      <p>رئیس مرکز بهداشت شهرستان بوشهر در حاشیه ایستگاه سلامت گفت: داشتن فعالیت بدنی مناسب باعث کاهش مشکلات مرتبط با کمردرد و فشارخون بالا می‌شود.</p>
      <p>حسن فخرایی با اشاره به مزایای ورزش و تحرک عنوان کرد: فعالیت بدنی منظم، تغذیه مناسب و کنترل استرس، تأثیر زیادی در سلامتی فردی و اجتماعی افراد ایجاد می‌کند.</p>
      <p>وی تصریح کرد: داشتن آمادگی جسمانی می‌تواند موجب ارتقای سلامت شده و همچنین به پیشگیری از بیماری‌ها کمک نماید.</p>
      <p>
        <b>خطر مرگ زودرس برای افراد چاق</b>
      </p>
      <p><b>به گزارش ایسنا،</b> کارشناس مسئول بیماری‌های غیر واگیر مرکز بهداشت شهرستان بوشهر نیز گفت: شیوع چاقی و اضافه‌وزن در جامعه امروزی به شکل پیش‌رونده‌ای رو به افزایش است.</p>
      <p>فرزانه گشمردی بیان کرد: چاقی به خودی خود یک بیماری نیست، بلکه یک وضعیت کم‌تحرکی است که با مجموعه‌ای از عوارض همراه است.</p>
      <p>
        <b>وی افزود: افراد چاق در معرض خطرات بیشتری از لحاظ ابتلا به بیماری‌های قلبی و عروقی، دیابت، سرطان سینه، فشار خون بالا و آسم هستند، اگرچه وقتی چاقی با عدم آمادگی قلبی و عروقی و اشکالات متابولیکی نظیر فشار خون و چربی خون بالا توأم می‌شود احتمال خطر مرگ زودرس و کوتاه شدن زندگی نیز بالا می‌رود.</b>
      </p>
      <p>این کارشناس در خصوص تأثیر ورزش در سلامت افراد عنوان کرد: داشتن آمادگی جسمانی مرتبط با سلامت به شما کمک می‌کند که احساس خوبی داشته باشید و از زندگی بیشتر لذت ببرید، همچنین فردی که بدنی متناسب و ورزیده دارد کمتر به مشکلات کمردرد، و یا فشارخون بالا دچار می‌شود.</p>
      <p>به گزارش ایسنا، در هفته سلامت بانوان کارشناسان مرکز بهداشت شهرستان بوشهر با همکاری استانداری و سایر ارگان‌های دولتی با برپایی ایستگاه سلامت در پارک شغاب به سنجش سلامت فردی و خطر سنجی در افراد ۳۰ تا ۷۰ ساله پرداختند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98081206694/%DB%8C%DA%A9-%D8%A8%DB%8C%D9%85%D8%A7%D8%B1%DB%8C-%D8%A8%D8%A7%D9%88%D9%81%D8%A7"/>
        <a href="https://www.isna.ir/news/93072313079/%DA%86%D8%A7%D9%82%DB%8C-%D8%AA%D9%87%D8%AF%DB%8C%D8%AF%DA%A9%D9%86%D9%86%D8%AF%D9%87-%D8%B3%D9%84%D8%A7%D9%85%D8%AA"/>
        <a href="https://www.isna.ir/news/93102916403/%DA%86%D8%A7%D9%82%DB%8C-%DA%A9%D9%85%D8%AF%DB%8C-%D9%86%DB%8C%D8%B3%D8%AA"/>
        <a href="https://www.isna.ir/news/98070705274/%D8%A8%D8%A7-%D9%82%D9%84%D8%A8-%D8%AE%D9%88%D8%AF-%D9%85%D9%87%D8%B1%D8%A8%D8%A7%D9%86-%D8%A8%D8%A7%D8%B4%DB%8C%D8%AF"/>
      </related>
    </article>
  </body>
</html>