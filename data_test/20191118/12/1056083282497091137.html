<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717762/%D9%87%D8%B4%D8%AF%D8%A7%D8%B1-%DB%8C%D9%88%D9%86%DB%8C%D8%B3%D9%81-%DA%A9%D9%88%D8%AF%DA%A9%D8%A7%D9%86-%D8%A7%D9%85%D8%B1%D9%88%D8%B2-%D8%AF%D8%B1-%D9%85%D8%B9%D8%B1%D8%B6-%D8%AA%D9%87%D8%AF%DB%8C%D8%AF%D9%87%D8%A7%DB%8C-%D9%86%D9%88%D8%B8%D9%87%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:45:20+00:00"/>
    <meta property="og:title" content="هشدار یونیسف: کودکان امروز در معرض تهدیدهای نوظهور"/>
    <meta property="og:description" content="براساس گزارش سازمان ملل، هرچند کودکان در سراسر جهان به مراتب زندگی طولانی‌تر و سالم‌تری نسبت به گذشته دارند اما کودکان امروز نیز با چالش‌های جدیدی از تغییرات اقلیمی گرفته تا حمله سایبری روبه‌رو هستند."/>
  </head>
  <body>
    <article>
      <h1>هشدار یونیسف: کودکان امروز در معرض تهدیدهای نوظهور</h1>
      <address><time datetime="2019-11-18T12:45:20+00:00">18 Nov 2019, 12:45</time> by <a rel="author">مهسا سلطانی</a></address>
      <p>براساس گزارش سازمان ملل، هرچند کودکان در سراسر جهان به مراتب زندگی طولانی‌تر و سالم‌تری نسبت به گذشته دارند اما کودکان امروز نیز با چالش‌های جدیدی از تغییرات اقلیمی گرفته تا حمله سایبری روبه‌رو هستند.</p>
      <p>به گزارش ایسنا، صندوق کودکان سازمان ملل متحد (یونیسف) امروز (دوشنبه) هشدار داد که با وجود تلاش‌های زیاد در جهت بهبود زندگی کودکان از سال ۱۹۸۹ میلادی، بسیاری از فقیرترین کشورها از این اقدامات عقب مانده‌اند.</p>
      <p>یونیسف در گزارشی با عنوان سی‌امین سالگرد کنوانسیون حقوق کودک در سازمان ملل، اعلام کرد: فقر و حاشیه نشینی هم‌چنان بهزیستی میلیون‌ها کودک و جوان را در معرض خطر قرار می‌دهد.</p>
      <p>هنریتا فور، رئیس یونیسف در بیانیه‌ای بیان داشته که علاوه بر چالش‌های مداوم در زمینه سلامت، تغذیه و آموزش، کودکان امروز باید با تهدیدهای جدید مانند تغییرات اقلیمی، سوء استفاده‌های آنلاین و آزار و اذیت‌های سایبری مقابله کنند.</p>
      <p>براساس این گزارش، میزان مرگ و میر جهانی برای کودکان زیر پنج سال حدود ۳۰ درصد در ۳۰ سال گذشته کاهش یافته است. امروزه هم‌چنین تعداد بیشتری از کودکان نیز به آموزش‌های ابتدایی دسترسی دارند و نسبت کودکانی که به مدرسه نمی‌روند از ۱۸ درصد به ۸ درصد کاهش یافته است.  این در حالی است که همین گزارش هشدار داده که پیشرفت در این زمینه متوقف شده و از سال ۲۰۰۷ میلادی تغییرات اندکی در آن رخ داده است.</p>
      <p>به گفته "فور"، طی سه دهه گذشته دستاوردهای چشمگیری برای کودکان به وجود آمده است، چرا که کودکان بیشتری امروزه بیشتر زندگی طولانی‌تر، بهتر و سالم‌تری دارند. با این حال، شانس برخورداری از چنین شرایطی در زندگی هم‌چنان برای فقیرترین و آسیب‌پذیرترین‌ها به نسبت جوامع دیگر بسیار کمتر است.</p>
      <p>در این گزارش این طور آمده که کودکان زیر پنج سال از فقیرترین خانوارها نسبت به کودکان از ثروتمندترین خانوارها دو برابر بیشتر در اثر دلایل قابل پیشگیری جان می‌بازند.</p>
      <p>اگرچه شمار بیشتری از کودکان  نسبت به هر زمان دیگری واکسینه می‌شوند اما میزان واکسیناسیون طی یک دهه گذشته کاهش یافته است و این امر به تجدید حیات بیماری‌ها در بعضی از کشورها کمک می‌کند. برای مثال تنها نیمی از کودکان فقیر در صحرای آفریقا در برابر سرخک واکسینه می‌شوند.</p>
      <p>هم‌چنین برخی از دختران اکنون بیش از سال ۱۹۸۹ میلادی در معرض خطر کودک همسری هستند.</p>
      <p>در این گزارش هم‌چنین تأکید شده است که کودکان بیشتر در معرض تأثیر تغییرات اقلیمی مانند شرایط وخیم آب و هوایی و عدم امنیت آب و غذایی قرار دارند.</p>
      <p>رئیس یونسیف خواستار حل این چالش‌ها از طریق "نوآوری، فناوری‌های جدید، اراده سیاسی و افزایش منابع" شده و اظهار داشت که "ما باید هم‌اکنون و جسورانه و خلاقانه عمل کنیم."</p>
      <p>بنا بر گزارش دویچه‌وله، کنوانسیون حقوق کودک در تاریخ ۲۰ نوامبر ۱۹۸۹ میلادی در مجمع عمومی سازمان ملل متحد تصویب شد. این پیمان توسط همه کشورهای عضو سازمان ملل به تصویب رسیده است.</p>
      <p>انتهای پیام</p>
    </article>
  </body>
</html>