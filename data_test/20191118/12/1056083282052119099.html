<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717761/%D8%A7%D8%B1%D8%AF%D9%88%D8%BA%D8%A7%D9%86-%D8%AF%D8%BA%D8%AF%D8%BA%D9%87-%D9%85%D8%A7-%D9%85%D8%B1%D8%AF%D9%85-%D8%B3%D9%88%D8%B1%DB%8C%D9%87-%D8%A7%D8%B3%D8%AA-%D9%86%D9%87-%D9%86%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:42:45+00:00"/>
    <meta property="og:title" content="اردوغان: دغدغه ما مردم سوریه است نه نفت!"/>
    <meta property="og:description" content="رییس جمهور ترکیه امروز دوشنبه گفت، برای کشور او مردم مهم هستند نه نفت و او هرگز آوارگان آزاردیده سوری را وادار به بازگشت اجباری به کشورشان نخواهد کرد."/>
  </head>
  <body>
    <article>
      <h1>اردوغان: دغدغه ما مردم سوریه است نه نفت!</h1>
      <address><time datetime="2019-11-18T12:42:45+00:00">18 Nov 2019, 12:42</time> by <a rel="author">علی مدنی</a></address>
      <p>رییس جمهور ترکیه امروز دوشنبه گفت، برای کشور او مردم مهم هستند نه نفت و او هرگز آوارگان آزاردیده سوری را وادار به بازگشت اجباری به کشورشان نخواهد کرد.</p>
      <p>به گزارش ایسنا، به نوشته خبرگزاری آناتولی، رجب طیب اردوغان رییس جمهور ترکیه در سخنرانی در کنفرانسی در استانبول طی امروز، به سوری‌هایی که به دنبال پناهندگی در ترکیه هستند اطمینان داد کشورش آنها را مجبور به بازگشت به سوریه، آنطور که حزب مخالف دولتش یعنی حزب مردم جمهوریخواه بر آن تاکید می کند، نخواهد کرد.</p>
      <p>وی ادامه داد: ترکیه هرگز مردم آزاردیده‌ای که از بمب‌های بشکه‌ای در سوریه فرار کردند را مجبور به بازگشت نخواهد کرد و ترکیه به مردم اهمیت می‌دهد نه به نفت.</p>
      <p>او گفت: برخی کشورها در حال انجام پروسه به اشتراک‌گذاری ذخائر نفتی در سوریه بوده و به ترکیه پیشنهاد دادند که در آن شریک باشد، اما آنکارا از انجام این کار سرباز زد چون به منابع سوریه علاقه‌ای ندارد.</p>
      <p>او نامی از کشورهایی که این پیشنهاد شراکت در نفت سوریه را به ترکیه داده‌اند نبرد.</p>
      <p>به گفته رییس جمهور ترکیه، کشورش میزبان چهار میلیون آواره سوری است در حالی که سه میلیارد یورو از اتحادیه اروپا کمک گرفته است.</p>
      <p>اردوغان با اشاره به عزم ترکیه برای دفع همه تهدیدات علیه امنیت این کشور گفت: آنکارا شدیدا در جهت تضمین صلح بین‌المللی و منطقه‌ای کار می‌کند.</p>
      <p>وی ادامه داد: کشورهایی که نمی‌توانند روابط قدرتمندی با شهروندانشان برقرار کنند در قبال مداخله‌های خارجی و در داخل آسیب‌پذیرتر هستند.</p>
      <p>او گفت: به زمین زدن کشوری که مردمش آن را در آغوش می‌گیرند امکان‌پذیر نیست و کشورهایی که درخواست مردمشان را نمی‌شنوند با خرابی‌های چشمگیر روبه‌رو شده‌اند.</p>
      <p>رییس جمهور ترکیه ادامه داد: در منطقه ما بسیاری از کشورها و دولت‌ها این اشتباه فاحش را مرتکب می‌شوند اما ترکیه یک استثنا است زیرا در این کشور بین دولت و مردم پیوند قدرتمندی برقرار است و این سبب شده ترکیه بتواند در برابر تهدیدهای چندین ساله اقتصادی، تروریستی و دیگر تهدیدها بایستد.</p>
      <p>انتهای پیام</p>
    </article>
  </body>
</html>