<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/ministrstvo-za-zdravje-ne-prepoveduje-izdelkov-iz-konoplje-250317"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T12:14:00+00:00"/>
    <meta property="og:title" content="Ministrstvo za zdravje ne prepoveduje izdelkov iz konoplje"/>
    <meta property="og:description" content="LJUBLJANA – »V medijih se v zadnjih dneh pojavljajo navedbe, da naj bi ministrstvo za zdravje prepovedovalo konopljo oziroma izdelke iz konoplje, ki vsebujejo CBD. Na ministrstvu ponovno pojasnjuje..."/>
  </head>
  <body>
    <article>
      <h1>Ministrstvo za zdravje ne prepoveduje izdelkov iz konoplje</h1>
      <h2>Ministrstvo za zdravje demantira našo objavo. </h2>
      <address><time datetime="2019-11-18T12:14:00+00:00">18 Nov 2019, 12:14</time> by <a rel="author">S. N.</a></address>
      <p>LJUBLJANA – »V medijih se v zadnjih dneh pojavljajo navedbe, da naj bi ministrstvo za zdravje prepovedovalo konopljo oziroma izdelke iz konoplje, ki vsebujejo CBD. Na ministrstvu ponovno pojasnjujemo, da ne prepovedujemo izdelkov iz konoplje, ki vsebujejo CBD. Prav tako ne načrtujemo prepovedi uporabe konoplje v medicinske namene. Države članice EU so na podlagi odločitve Evropske komisije začele intenzivneje izvajati nadzore nad izdelki z ekstrakti CBD v letu 2019. Na evropskem nivoju na področju varnosti živil obstaja sistem hitrega obveščanja, ki omogoči hitro izmenjavo informacij med državami članicami glede živil, ki predstavljajo tveganje za zdravje. V tem okviru je Zdravstveni inšpektorat RS v letošnjem letu preko tega sistema od več držav članic EU prejel informacije o trženju prehranskih dopolnil z ekstrakti industrijske konoplje za katere se je izvajal umik s trga v teh državah. Med njimi so bili tudi slovenski zavezanci, in sicer kot dobavitelji, pa tudi kot prejemniki izdelkov,« so v popravku na članek, objavljen na naši spletni strani z naslovom <a href="https://www.slovenskenovice.si/novice/slovenija/clanek/bodo-prepovedali-celotno-bilko-248248">Bodo prepovedali celotno bilko?</a>, zapisali na ministrstvu za zdravje. <br/> <br/>Dodali so še: »Trenutno potekajo inšpekcijski postopki, ki jih izvaja Zdravstveni inšpektorat RS. Postopki so v fazi pred izdajo odločbe, v kateri bo odrejen inšpekcijski ukrep, ki se bo nanašal na dejansko stanje pri posameznem zavezancu. Zdravstveni inšpektorat je do sedaj zavezance pozval, da predložijo dokazila o skladnosti izdelkov, ki jih tržijo oziroma če teh dokazil nimajo, da začnejo izvajati korektivne ukrepe za dosego skladnosti z zakonodajo. Zdravstveni inšpektorat RS je z inšpekcijskimi nadzori na področju prehranskih dopolnil in kozmetike, ki vsebujejo ekstrakte industrijske konoplje oziroma sestavine iz delov rastline, ki se ne smejo uporabljati v kozmetičnih izdelkih, začel zaradi varovanja zdravja potrošnikov.«</p>
    </article>
  </body>
</html>