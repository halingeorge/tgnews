<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/oradea-blocata-santierele-numeroase-provoaca-ambuteiaje-fara-precedent-152860.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T12:28:00+00:00"/>
    <meta property="og:title" content="Oradea, blocată! Şantierele numeroase provoacă ambuteiaje fără precedent (FOTO / VIDEO)"/>
    <meta property="og:description" content="Şantierele din zonele aglomerate ale oraşului sufocă traficul, provocând ambuteiaje fără precedent. După ce a tărăgănat lucrările în timpul vacanţei de vară, Primăria acţionează pompieristic, încercând să decongestioneze traficul prin decalarea orelor de începere a cursurilor la şcolile din Parcul Traian şi amânarea suspendării circulaţiei tramvaielor peste Podul Dacia până la vacanţa de iarnă."/>
  </head>
  <body>
    <article>
      <h1>Oradea, blocată! Şantierele numeroase provoacă ambuteiaje fără precedent (FOTO / VIDEO)</h1>
      <address><time datetime="2019-11-18T12:28:00+00:00">18 Nov 2019, 12:28</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/03_drum_rapid-Magheru.jpg"/>
          <figcaption>AGLOMERAT RAPID. Până de curând o alternativă la aglomeraţia de pe bd Magheru (foto detaliu), drumul expres (foto) a devenit una dintre cele mai aglomerate artere. Sunt zile în care coada de maşini se întinde de la pasajul de peste strada Louis Pasteur până la podul Teodor Neş</figcaption>
        </figure>
        <figure>
          <img src="https://cdn.ebihoreanul.ro/static/gallery_big/03_drum_rapid.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/03_Magheru1.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_02.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_01.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_04.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_03.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_06.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_05.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_08.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_09.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_10.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_11.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_12.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_13.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_14.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_15.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_16.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_17.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_18.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_19.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_20.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_21.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_22.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_23.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_24.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_25.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_26.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_27.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_28.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_29.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_30.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_31.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_32.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_33.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/cozi_de_masini_34.jpg"/>
        </figure>
      </slideshow>
      <p>
        <b>Pe şoseaua de centură în zona Cimitirului Municipal se circulă atât de greu încât zici că tot timpul este Ziua Morţilor. Bulevardul Magheru e aşa aglomerat încât localnicii parcă se refugiază din calea unui cataclism, iar traficul pe drumul rapid se desfăşoară atât de lent încât denumirea pare la mişto.</b>
      </p>
      <p>"Porneşti, frână, dă-i a-ntâia, dă-i a doua şi iar frână! Consumul creşte cu 20%, ambreiajul se distruge, iar clienţii zic nemulţumiţi: «Mai bine mergeam pe jos»", sintetizează un taximetrist drama şoferilor orădeni.</p>
      <p>
        <b>Cu maşina la coadă</b>
      </p>
      <p>Şoselele ce taie oraşul din Magheru în Decebal şi din Cantemir până pe drumul expres se umple de maşini cum se crapă de ziuă. Primul este drumul rapid. Puţin după ora 7, maşinile care vor să intre în strada Louis Pasteur se blochează. Grăbiţi să-şi ducă copiii la şcoli, şoferii care coboară de pe dealuri nu lasă pe nimeni să intre în coloană. Pe drumul rapid, coada creşte până la tunelul de la gară şi apoi până la podul Teodor Neş.</p>
      <p>Nici orădenii care coboară pe strada Louis Pasteur nu sunt mai norocoşi. Văzut de pe pasarela supraterană, rândul de maşini şerpuieşte până în dreptul Centrului de Transfuzii, iar uneori până spre Spitalul Judeţean la intersecţia cu strada Gheorghe Doja.</p>
      <figure>
        <img src="https://www.ebihoreanul.ro/user_files/03_Iosif_Rad1.jpg"/>
      </figure>
      <p>"Am încercat toate variantele: să urc pe drumul expres, să cobor pe Doja sau să ies din aglomeraţie intrând pe Enescu. Peste tot e la fel! Singura soluţie e să pleci de acasă cu o jumătate de oră mai repede, cu tot deranjul pe care îl presupune", spune directorul Camerei Taximetriştilor Bihor, Iosif Rad <i>(foto).</i></p>
      <p>Chinul adevărat începe însă în Bulevardul Magheru, inundat de maşini până aproape de Gară într-un capăt şi până la Podul Dacia în celălalt...</p>
      <p>
        <b>"Tristeţea la volan"</b>
      </p>
      <p>Lucrările la pasajul subteran pe sub Bulevardul Magheru, reabilitarea Pieţei Ferdinand, şantierul pasajului suprateran de la Piaţa 100, modernizarea străzilor Calea Bihorului şi Mihai Eminescu au făcut ca în Oradea să fie mereu doar oră de vârf.</p>
      <p>"Dacă dimineaţa până la ora 7 şi imediat după 9 se mai circulă, la prânz, între 12 şi 13, când ies copiii de la şcoală, sau după-amiaza între 16 şi 17, când pleacă lumea de la lucru, te loveşte tristeţea la volan", zice Rad.</p>
      <p>Cele mai aglomerate sunt zilele de luni şi vineri şi cele în care plouă. În tradiţia locului, în loc de umbrelă orădeanul îşi foloseşte numai maşina...</p>
      <p>
        <b>Amânări plătite scump</b>
      </p>
      <p>Amânate astă-vară, când oamenii erau în vacanţă, săpăturile din zona centrală se răzbună sub forma cozilor interminabile. Cel mai bun exemplu e reabilitarea Pieţei Ferdinand, unde chiar şi acum abia dacă vezi 2-3 muncitori peste zi. "Se lucrează pe porţiuni. Fiecare operator de utilităţi îşi înlocuieşte reţelele, lasă amplasamentul următorului şi tot aşa, pentru că după pavarea pieţei nu se va mai putea interveni", explică viceprimarul Mircea Mălan.</p>
      <p>Edilul spune că a făcut tot ce se putea pentru a forţa lucrările peste vară. "Sunt investiţii care nu ţin de noi. Cu Electrica avem corespondenţă de doi ani de zile şi abia acum, în noiembrie, urmează să înceapă mutarea celor trei puncte de transformare în subteran", spune Mălan.</p>
      <p>Maşinile lăsate pe carosabil sufocă şi mai mult traficul. Şantierele deschise în Parcul Traian, strada Aurel Lazăr, Mihai Eminescu şi Piaţa Ferdinand au desfiinţat sute de locuri de parcare, fără ca Primăria să facă altele în loc.</p>
      <p>Parcarea subterană cu 460 locuri de pe malul Crişului, începută încă din 2015, va fi terminată abia în primăvară, iar până atunci şoferii se descurcă cum pot!</p>
      <p>
        <b>Măsuri disperate</b>
      </p>
      <p>După ce a deschis mai multe şantiere simultan, fără pregătirea unor rute ocolitoare, şi a acceptat tacit tărăgănarea unor lucrări precum modernizarea Căii Bihorului sau a străzii Mihai Eminescu, municipalitatea încearcă să salveze situaţia pompieristic.</p>
      <figure>
        <img src="https://www.ebihoreanul.ro/user_files/03_Florin_Birta10.jpg"/>
      </figure>
      <p>Săptămâna trecută, viceprimarul Florin Birta <i>(foto) </i>a anunţat decalarea orelor de începere a cursurilor la Liceul Greco-Catolic şi la Şcoala Oltea Doamna din Parcul Traian, pentru orele 8:30 şi respectiv 9:00. Astfel, părinţii nu îşi mai "freacă" maşinile de cele ale angajaţilor Prefecturii, Consiliului Judeţean, Tribunalului, Poliţiei şi ai altor instituţii din zonă. Propusă de Poliţia Rutieră încă din anii 2000, măsura va fi aplicată din 25 noiembrie, dar scepticii cred că degeaba. "Părinţii care trebuie să fie la lucru pe ora 8, tot la 7 o să-şi ducă copiii la şcoală", spune tatăl unei fetiţe.</p>
      <p>În paralel, Primăria vrea să interzică ieşirea pe şosele a maşinilor de salubritate şi a celor de Şcoală măcar între orele 7:00 - 8:30. "Măsura va fi discutată cu prefectul Ioan Mihaiu şi cu conducerea societăţilor de profil, pentru a fi aplicată de luna aceasta" spune viceprimarul Birta.</p>
      <p>
        <b>Speranţă de vacanţă</b>
      </p>
      <figure>
        <img src="https://www.ebihoreanul.ro/user_files/03_Adrian_Revnic1.jpg"/>
      </figure>
      <p>Culmea ironiei, după ce au risipit vacanţa de vară, reprezentanţii Primăriei îşi pun acum speranţele în... vacanţa de iarnă. Anunţată pentru 15 noiembrie, închiderea circulaţiei tramvaielor pe Bulevardul Magheru, pentru începerea săpăturilor la pasajul subteran, s-a amânat pentru o dată neprecizată. "Am discutat cu constructorul amânarea opririi tramvaielor până ajunge cu săpăturile în zona liniilor. Asta ar putea însemna două sau trei săptămâni, ceea ce ne-ar apropia de vacanţa de iarnă", spune directorul tehnic al OTL, Adrian Revnic <i>(foto).</i></p>
      <p>Tot pentru atunci a fost amânată şi înfiinţarea sensului giratoriu din intersecţia Magheru cu strada Enescu, transformată între timp în arteră cu dublu sens. Măsura a fost lansată public încă din octombrie, dar Primăria nu a mai anunţat şi decalarea ei. "Sensul giratoriu va fi pus în funcţiune numai după oprirea circulaţiei tramvaielor. Şoferii s-ar putea să nu se aştepte ca acestea să traverseze centrul intersecţiei şi ar putea apărea accidente", explică viceprimarul Birta.</p>
      <p>
        <b>Atenţie, trafic imprevizibil!</b>
      </p>
      <p>Depăşită de situaţie, municipalitatea ia în pripă măsuri pe care le comunică prost, aşa că şoferii care vor să evite aglomeraţia sunt în imposibilitatea de a-şi face trasee alternative.</p>
      <p>Spre exemplu, dacă toată săptămâna trecută lucrările la sensul giratoriu din intersecţia străzii Universităţii cu şoseaua de centură au dus la apariţia unor cozi de maşini până pe pasajul peste Calea Aradului şi la capătul Cimitirului Municipal, vineri constructorul şi-a retras provizoriu utilajele şi circulaţia a revenit la normal până la reluarea săpăturilor. Acest lucru n-a mai fost însă anunţat public. "Căutăm tot timpul măsuri pentru fluidizarea circulaţiei", se scuză Birta. Cozile de maşini arată însă că nu este de ajuns...</p>
      <p>
        <b>Căutaţi alternative!</b>
      </p>
      <p>Orădenii au nevoie ca de aer de mai multe soluţii. Una ar putea fi, dacă nu schimbarea sensului de prioritate de pe Podul Sf. Ladislau, care creează cozi pe strada Independenţei, măcar postarea în intersecţie a unui poliţist care să dirijeze circulaţia.</p>
      <p>Primăria ar mai putea oferi o rută alternativă şoferilor care coboară de pe deal sau din zona Parcului Brătianu prin deschiderea străzii Petru Rareş, din spatele Facultăţii de Drept, la intersecţia cu Magheru, pentru crearea unui debuşeu.</p>
      <p>La fel, s-ar putea redesena intersecţia străzilor Blajovici cu Islazului, în spatele cartierului Europa, astfel încât maşinile să poată evita cozile de pe centură prin parcarea Auchan, cu continuare, poate chiar cu sens unic, către strada Ceyrat.</p>
      <p>Altfel, treptat, singura variantă rămasă orădenilor va fi mersul pe jos sau plecarea din oraş pentru circa doi ani, până la finalizarea tuturor lucrărilor. Asta dacă între timp nu încep altele...</p>
      <hr/>
      <p>
        <b>CONTRA-CRONOMETRU<br/>Ambulanţele, în pericol</b>
      </p>
      <p>Dacă în cazul taxiurilor aglomeraţia duce la dublarea sau chiar triplarea timpului estimat pentru a ajunge la destinaţie, iar şoferii acestora se aleg doar cu mustrări din partea clienţilor, în cazul maşinilor de intervenţie situaţia e mult mai gravă.</p>
      <p>"Deocamdată reuşim să ne păstrăm indicatorii impuşi, dar există zone unde n-ai cum să nu înregistrezi întârzieri. Spre exemplu, între orele 7:00 şi 8:30, pe Pasteur şi pe Doja eşti prins în trafic. La fel şi pe Decebal, nu ai pe unde ocoli, pentru că este montată o bordură pe mijloc", spune directorul economic al Serviciului de Ambulanţă Judeţean Bihor, Liviu Sabău Popa.</p>
      <p>Echipajele trebuie să ajungă la pacienţi în 7 minute în mediul urban şi în 15 minute în mediul rural. Indicatorii se consideră îndepliniţi dacă acestea se încadrează în cel puţin 85% din cazuri.</p>
      <figure>
        <iframe src="https://www.youtube.com/embed/1dt4THogs4Y" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/152860">Descarcă fişiere video!</a>
      </p>
    </article>
  </body>
</html>