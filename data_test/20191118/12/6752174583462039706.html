<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-enyhitette-a-birosag-az-inarcsi-gyilkos-bunteteset/"/>
    <meta property="og:site_name" content="lokál"/>
    <meta property="article:published_time" content="2019-11-18T12:43:36+00:00"/>
    <meta property="og:title" content="Enyhítette a bíróság az inárcsi gyilkos büntetését"/>
    <meta property="og:description" content="Életfogytig tartó fegyházbüntetésről 15 év börtönbüntetésre enyhítette a Fővárosi Ítélőtábla az inárcsi családsegítőt nyakon szúró férfi büntetését - közölte az ítélőtábla hétfőn az MTI-ével. A bíróság határozata jogerős."/>
  </head>
  <body>
    <article>
      <h1>Enyhítette a bíróság az inárcsi gyilkos büntetését</h1>
      <address><time datetime="2019-11-18T12:43:36+00:00">18 Nov 2019, 12:43</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/01/in%C3%A1rcsi-gyilkos-Cs.-Attila-e1559821024948-1280x945.jpg"/>
      </figure>
      <p>
        <b>Életfogytig tartó fegyházbüntetésről 15 év börtönbüntetésre enyhítette a Fővárosi Ítélőtábla az inárcsi családsegítőt nyakon szúró férfi büntetését – közölte az ítélőtábla hétfőn az MTI-ével. A bíróság határozata jogerős.</b>
      </p>
      <p>Az ítélőtábla november 14-én hozott ítéletével megváltoztatta a Budapest Környéki Törvényszék júniusi döntését. Az ítélőtábla úgy ítélte meg, a vádlott nem előre kitervelten követte el tettét, ezért az elsőfokon kiszabott életfogytig tartó, fegyházban letöltendő szabadságvesztést 15 év börtönbüntetésre enyhítette azzal, hogy a vádlott legkorábban a büntetés kétharmadának letöltését követően bocsátható feltételes szabadságra.</p>
      <p>A közleményben felidézték: a vádlott Inárcson épített családi házat devizahitelből, a hitelválság után megemelkedett törlesztőrészleteket azonban nem tudta fizetni. A csaknem 60 millió forint tartozás miatt végrehajtás indult, a házat elárverezték, és a háromgyermekes családnak 2018. június végéig ki kellett költöznie. Két gyerek kiskorú volt, egyikük fogyatékkal élő.</p>
      <p>A vádlott segítséget kért az inárcsi önkormányzattól, a családsegítő szolgálathoz fordult, amelynek dolgozója többféleképpen is próbált segíteni, de nem sikerült szállást szereznie a vádlottnak és családjának. A vádlott felesége 2018. július 10-én közölte, hogy a gyerekekkel rokonokhoz költözik. A férfi egy átvirrasztott éjszaka után másnap reggel bement egyeztetni a családsegítővel, ám vita robbant ki, a férfi kést rántott és nyakon szúrta a nőt, aki a helyszínen meghalt. A vádlott ezután átment a polgármesteri hivatalba és feladta magát.</p>
      <p>A vádirat tartalmazta azt is, hogy a férfi korábban rendőrként lőszereket szerzett, amelyeket nyugdíjba vonulása után engedély nélkül magánál tartott.</p>
      <p>A Budapest Környéki Törvényszék a vádlottat előre kitervelten, közfeladatot ellátó személy sérelmére elkövetett emberölés, valamint lőszerrel való visszaélés miatt ítélte el. A bíróság ítélete ellen a vádlott és védője fellebbezett.</p>
      <p>Az ítélőtábla azonban – a fellebbviteli főügyészség indítványával egyetértve – úgy látta, nem kitervelt emberölés történt, mivel a vádlott mindig magánál tartotta az elkövetéshez használt kést, emellett a férfi ügyintézés miatt ment be a családsegítő szolgálat irodájába, így semmi nem utalt arra, hogy már előre elhatározta volna a sértett vagy más személyek megölését. Az ítélőtábla szerint az előre kiterveltséget kizárja az is, hogy a férfi azonnal feladta magát.</p>
      <p>Az ítélőtábla a vádlott terhére megállapított lőszerrel visszaélés bűntettét változatlanul hagyta.</p>
      <p>Az ítélőtábla közleménye kitér arra is, hogy a büntetés enyhítését a jogi minősítés megváltoztatása mellett az is szükségessé tette, hogy a másodfokú bíróság eltérően értékelte a büntetéskiszabás körülményeit. Az ítélőtábla ugyanis nyomatékos enyhítő körülményként értékelte a vádlott büntetlen előéletét, idős korát, azt, hogy az elkövetés után a helyszínen nyomban feladta magát, a bűnösségre is kiterjedő beismerő vallomást tett. Nyomatékos enyhítő körülményként vette figyelembe a bírság a vádlott rendkívül elnehezült élethelyzetét és az eljárás során tanúsított őszinte megbánását is.</p>
      <p>Kitértek arra is, hogy a bírói gyakorlat szerint azokban az emberölési ügyekben, ahol a cselekmény csak egy minősítő körülmény folytán minősül súlyosabban, nem az életfogytig tartó, hanem határozott tartamú szabadságvesztés kiszabása szolgálja a büntetési célokat. Ha a bíróság minden minősített emberölési ügyben életfogytig tartó szabadságvesztést szabna ki, akkor a többszörösen, több minősítő körülménynél fogva is súlyosabban minősülő emberölés miatt alkalmazott joghátrányban a cselekmény kirívó tárgyi súlyát már nem lehetne megjeleníteni – jegyezték meg.</p>
      <p>Az ítélőtábla határozata a kihirdetése napján jogerőre emelkedett.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-06-eletfogytiglant-kapott-az-inarcsi-gyilkos/">Életfogytiglant kapott az inárcsi gyilkos</a>
        </li>
        <li>
          <a href="https://www.lokal.hu/2019-06-elete-vegeig-fegyhazban-marad-az-inarcsi-csaladsegito-gyilkosa/">Élete végéig fegyházban marad az inárcsi családsegítő gyilkosa</a>
        </li>
        <li>
          <a href="https://www.lokal.hu/2019-03-elkepeszto-modon-vedekezik-az-inarcsi-gyilkos/">Elképesztő módon védekezik az inárcsi gyilkos</a>
        </li>
        <li>
          <a href="https://www.lokal.hu/2019-01-elajult-targyalasan-az-inarcsi-gyilkos/">Az áldozat lánya nem fogadja el az inárcsi gyilkos bocsánatkérését</a>
        </li>
        <li>
          <a href="https://www.lokal.hu/2018-07-itt-az-elso-kep-a-csaladsegitoben-gyilkolo-inarcsi-ferfirol/">Itt az első kép a családsegítőben gyilkoló inárcsi férfiről</a>
        </li>
      </ul>
    </article>
  </body>
</html>