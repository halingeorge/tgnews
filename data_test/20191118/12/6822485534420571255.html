<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T12:29:00+00:00"/>
    <meta property="og:title" content="سخنگوی دولت: روحانی خود را فدای مصالح کرد/ احتمال وصل شدن اینترنت برخی استان‌ها/ در عربده کشی‌ها صدای به حق مردم کمتر شنیده می‌شود"/>
    <meta property="og:description" content="به گزارش ایسنا، علی ربیعی در نشست خبری مشترک با مسئولین مربوط به طرح اصلاح قیمت بنزین، اعلام کرد: من فکر می‌کنم رئیس جمهور خود را فدای مصالح مردم و کشور کرد؛ دولت تصمیمی که با تایید سران قوا و کارشناسان اتخاذ شد، را عملی کرد."/>
  </head>
  <body>
    <article>
      <h1>سخنگوی دولت: روحانی خود را فدای مصالح کرد/ احتمال وصل شدن اینترنت برخی استان‌ها/ در عربده کشی‌ها صدای به حق مردم کمتر شنیده می‌شود</h1>
      <address>
        <time datetime="2019-11-18T12:29:00+00:00">18 Nov 2019, 12:29</time>
      </address>
      <p>سخنگوی دولت با بیان اینکه من فکر می‌کنم رئیس جمهور خود را فدای مصالح مردم و کشور کرد، تصریح کرد: دولت تصمیمی که با تایید سران قوا و کارشناسان اتخاذ شد را عملی کرد.</p>
      <p>به گزارش ایسنا، علی ربیعی در نشست خبری مشترک با مسئولین مربوط به طرح اصلاح قیمت بنزین، اعلام کرد: من فکر می‌کنم رئیس جمهور خود را فدای مصالح مردم و کشور کرد؛ دولت تصمیمی که با تایید سران قوا و کارشناسان اتخاذ شد، را عملی کرد.</p>
      <p>وی تصریح کرد: تمام مبالغ حاصل از این طرح صرف اقشار کم درآمد می شود.</p>
      <p>وی ادامه داد: این مبلغ به همه مردم ایران اختصاص پیدا نمی‌کند. یک سیاست عادلانه کردن و برخورداری عادلانه در ذات این طرح نهفته است. مبارزه با قاچاق سوخت هم در این طرح در نظر گرفته شده است. چرا باید یارانه سوخت کشورهای دیگر را بدهیم؟</p>
      <p>ربیعی گفت: دولت سایر ارکان نظام را در جریان این طرح قرار داد و آن ها در سه جلسه مختلف این تصمیم را تایید کردند. با توجه به تایید سران سه قوه خوشحال هستیم که مورد نظر و موافقت رهبر معظم انقلاب قرار گرفت</p>
      <p>سخنگوی دولت همچینین  گفت: رهبری شجاعانه از طرح تایید شده در جلسه سران سه قوه حمایت کردند.</p>
      <p>ربیعی تصریح کرد: هر طرحی در آغاز با مشکلاتی رو به رو می شود که در ابتدای مسیر با نظر خبرگان تکمیل تر می‌شود. دولت همیشه نظر منتقدان خود را شنیده و باز هم می شنود.</p>
      <p>وی ادامه داد: دولت به انتقاداتی که در مورد افزایش تورم و باز توزیع منابع بوده توجه کرده و در این جلسه خدمت مردم توضیح داده خواهد شد. برخی در این جلسه و برخی در جلسات آتی توضیح داده می شود.</p>
      <p>سخنگوی دولت گفت: متاسفانه دیدیم برخی به بهانه اجرای مصوبه اقدام به اغتشاش، حمله به زیر ساخت ها ، اموال خصوصی مردم و تخریب مراکزی مثل بانک ها  کردند.</p>
      <p>سخنگوی در ادامه دولت اظهار کرد: در برخی گزارشات آمده است که عده‌ای از سلاح های گرم و سرد استفاده کردند، از کروگان گیری تا شهادت، که تبریک و تسلیت به خانواده هایشان می‌گویم.</p>
      <p>وی گفت:قطعا  کسانی که نگران معیشت خود هستند از کسانی که از سلاح ها استفاده کردند، جدا هستند. رفتارهای آن ها کاملا با رفتار تروریست های قدیمی ایران که به انتظار کوچک شدن ایران نشستند، منطبق است. در گزارشات اخیر خود مردم گزارش هایی دادند که عده ای صورت خود را با ماسک پوشانده و تخریب می کنند.</p>
      <p>وی گفت: نظام جمهوری اسلامی ایران اعتراض را به حق می داند اما حساب اعتراض با اغتشاش متفاوت است. خدا را شکر که مردم شریف ایران صف خود را از این افراد جدا کردند.</p>
      <p>ربیعی تصریح کرد: من فکر می کنم اغتشاش گران می خواهند فضایی درست کنند که صدای معترضین شنیده نشود. به همین دلیل مردم صف خود را از آن ها جدا کردند. بیش از هشتاد درصد آرامش در کشور وجود دارد. در عربده کشی ها صدای به حق مردم کمتر شنیده می شود.</p>
      <p>سخنگوی دولت همچینین گفت: در این میان آمریکا که ظالمانه ترین اقدامات را علیه مردم ایران انجام داده، می گوید از مردم ایران حمایت می کند. بله آقای پمپئو که ظالمانه از تحریم دفاع کرده، معلوم است که از اغتشاش گران دفاع می‌کند. شما حتی به مردم خودتان هم دروغ گفتید.</p>
      <p>وی افزود: افرادی که هیجانی تا دیروز در این تجمعات حضور داشتند، امروز دیگر نیستند.</p>
      <p>ربیعی گفت: کشور ما چه با تحریم و چه غیر تحریم نیازمند اصلاح ساختاری است. در این ایام سخت است که معلوم می شود چه کسانی پای منافع ملی ایستاده اند و چه کسانی به فکر کسب منافع جناحی و محبوبیت گذرا هستند.</p>
      <p>وی گفت: موضوع گیری مقام معظم رهبری به همه ما درس داد که در زمانی که همه پا پس می کشند ایشان پا به میدان گذاشتند. از ایشان مجدد تشکر می کنیم.</p>
      <p>ربیعی همچنین گفت: امیدواریم با کمک همه بتوانیم این طرح را به خوبی اجرا کنیم.</p>
      <p>وی در ادامه این نشست خبری گفت: بازنشستگان و حقوق بگیران ثابت جزء این طرح هستند. گروه های زیادی از مزد بگیران ما در این طرح هستند. حتی بیکاران حاشیه نشین شهری که دفترچه سلامت گرفتند، نیز در این طرح هستند. باز هم ممکن است تعدادی از افراد را ندیده باشیم. سامانه ای به آن ها اعلام می شود با حدود دویست کلمه توضیح می دهند به چه علت خود را محق می دانند و اجازه بررسی این موضوع را به ما هم می دهند.</p>
      <p>وی گفت: هفتاد و پنج درصد از مردم کشور تحت پوشش این طرح هستند.</p>
      <p>ربیعی در ارتباط با نحوه اطلاع رسانی اجرای طرح مذکور گفت: تجربه به ما نشان می داد انتشار خبر زود هنگام دستاوردی جز فعال شدن قاچاقچیان، زد و بندهاو هدر رفتن منابع عمومی ندارد. در این زمینه ها آتش سوزی منجر به مرگ ، خسارات مالی و جانی داشتیم. اصل سناریو مطرح شده بود، هر دولتی حتی دولت ترکیه که این سوال از طرف خبرنگارش پرسیده شده ، برای اجرای طرح کار مطالعاتی می کند و منتشر می کند اما این طور که بگویند ساعت فلان و روز فلان این طرح اجرا می شود نیست. اعلام چنین سیاست هایی نیازمند رعایت جوانب است.</p>
      <p>وی در پاسخ به پرسش دیگری در ارتباط با آمار کشته شدگان  و تعداد تجمعات اخیر گفت: حدود هشتاد درصد امروز کاهش تجمعات را داشتیم. از  دیروز به این طرف ما مردم نگران حادی را نمی بینیم. هیچ کسی در خیابان مجروح نشده است، همه در حمله به تاسیسات نظامی بودند. تعدادی هم با تیراندازی هایی بوده که بیرون آمده است. برای ارایه آمار دقیق نیازمند چند روز فرصت هستیم تا آمار ارقام مجروحان و معترضین را گزارش دهیم.</p>
      <p>ربیعی در بخش دیگری از  این نشست خبری با بیان اینکه متاسفانه دیدیم که برخی به بهانه اجرای این مصوبه به اغتشاش و آتش زدن بانکها و حمله به زیرساخت‌های کشور پرداختند، گفت: در برخی از موارد و شهرها گزارشاتی داریم که از سلاح گرم و سرد به طور مکرر استفاده کردند و تعدادی از ماموران انتظامی و امنیتی ما را مورد حمله و گروگان‌گیری قرار دادند، به اموال عمومی لطمه زندند و در آتش زدن پمپ بنزین ها کاری کردند که ماموران این پمپ ها دچار سوختگی شدند.</p>
      <p>وی تاکید کرد: قطعا حساب معترضینی که ما چیزی جز خدمت به آنها نداریم و نگران معیشت زندگی خود هستند با کسانی که با سلاحی که وقتی مطالعه شده مشخص شده که گلوله‌اش از سلاح‌های معمول مورد استفاده دولتی نیست، جدا است. رفتارهای آنان کاملا با سیاستهای تروریستهای قدیمی در این کشور که همواره با عملیات تروریستی به دنبال کوچک کردن و شکستن ایران هستند، منطبق است.</p>
      <p>ربیعی افزود: اغتشاشگران می خواهند فضایی ایجاد کنند که صدای معترضان دلسوز هم شنیده نشود. به همین دلیل هم مردم صف خود را جدا کردند و امروز نسبت به دیروز تا هشتاد درصد کاهش تجمعات را داشته ایم و فردا و پس‌فردا مسائل خاصی از جهت اغتشاشگری نخواهیم داشت و نوبت سخن گفتن بیشتر با مردم و شنیدن صدای آنان خواهیم بود. در هیاهوی تیراندازی‌ها، عربده‌کشی ها و فریادها اعتراضات به حق مردم کمتر شنیده می شود.</p>
      <p>وی با بیان اینکه امروز حتی برخی از افرادی که در این مسائل حضور هیجانی داشتند نیز دیده نمی‌شوند، گفت: ما برای آنان هم احترام قائلیم چرا که حق دارند نوع اعتراض خود را داشته باشند ولی کسانی  که امروز در صحنه حاضرند حتی از آن جمع هم نیستند.</p>
      <p>سخنگوی دولت در بخش دیگری از این نشست خبری با بیان اینکه تا پایان دولت دوازدهم این پرداختها قطعاً صورت می‌گیرد، اظهار کرد: همینجا اعلام می‌کنم که اگر منابع جدیدتری هم در اختیار ما قرار گیرد حتما حمایت اجتماعی را افزایش می‌دهیم. ضمن اینکه بارها هم در این جلسات گفته ایم که برای افزایش قیمت بنزین سناریوهای متخلفی داریم و هیچ وقت چنین چیزی را تکذیب نکردیم. آنچه که من تکذیب کردم این بود که از من پرسیدند قرار است این طرح فردا انجام شود و من گفتم نه. ما هنوز تصمیم نهایی نگرفته ایم. این موضوع هفته پیش از من سوال شد و من گفتم این کار سناریوهای مختلفی دارد و ما هنوز تصمیم نهایی نگرفتیم و به محض مشخص شدن، اعلام می کنیم.</p>
      <p>ربیعی در خصوص انتقاد از نحوه اطلاع‌رسانی افزایش قیمت سوخت گفت: در رابطه با اطلاع‌رسانی توصیه می‌کنید که بگوییم فردا می‌خواهیم قیمت را گران کنیم؟ اطلاع زودهنگام چیزی جز فعالیت قاچاقچیان و هدررفت منابع نداشت. ما قبل از این در اطلاع‌رسانی زودهنگام شاهد آتش‌سوزی منجر به مرگ بودیم. البته در ایران نیز مانند همه جای دنیا هر زمان تصمیمی اتخاذ می‌شود، چند روز قبل پیرامونش صحبت‌هایی صورت می‌گیرد. ما بارها مطالعاتی در این خصوص منتشر کرده بودیم.</p>
      <p>سخنگوی دولت در ارتباط با قطع شدن اینترنت گفت: وقتی اعتراض ها ایجاد شد اینترنت بود اما  وقتی سنگ در خیابان ها خالی می شد و از طریق اینترنت اطلاع رسانی می‌کردند  شورای امنیت کشور تصمیم به قطع اینترنت گرفت. بانک ها و امثال آن از طریق فعال شدن اینترنت ملی  مشکلی ندارند.</p>
      <p>وی ادعا کرد: تا یکی دو روز آینده ان شاءالله اینترنت برخی استان‌ها که مشکل امنیتی در آن وجود ندارد، وصل خواهد شد .</p>
    </article>
  </body>
</html>