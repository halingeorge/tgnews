<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-cel-hogy-evrol-evre-egeszsegesebb-eteleket-talaljanak-a-kozetkeztetesben/"/>
    <meta property="og:site_name" content="lokál"/>
    <meta property="article:published_time" content="2019-11-18T12:05:14+00:00"/>
    <meta property="og:title" content="Cél, hogy évről évre egészségesebb ételeket tálaljanak a közétkeztetésben"/>
    <meta property="og:description" content="Cél, hogy évről évre egészségesebb és finomabb ételek legyenek a közétkeztetésben; teret kapjanak az újfajta receptek, technikák és az innováció - mondta az Emberi Erőforrások Minisztériumának parlamenti államtitkára a jövőre megrendezésre kerülő IX. Országos Közétkeztetési Szakácsversenyről tartott"/>
  </head>
  <body>
    <article>
      <h1>Cél, hogy évről évre egészségesebb ételeket tálaljanak a közétkeztetésben</h1>
      <address><time datetime="2019-11-18T12:05:14+00:00">18 Nov 2019, 12:05</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2015/05/Etkeztetes_ST_006-1280x809.jpg"/>
      </figure>
      <p>
        <b>Cél, hogy évről évre egészségesebb és finomabb ételek legyenek a közétkeztetésben; teret kapjanak az újfajta receptek, technikák és az innováció – mondta az Emberi Erőforrások Minisztériumának parlamenti államtitkára a jövőre megrendezésre kerülő IX. Országos Közétkeztetési Szakácsversenyről tartott hétfői sajtótájékoztatóján.</b>
      </p>
      <p>Rétvári Bence felidézte: az elmúlt években számtalan intézkedés tett a kormányzat az iskolai menzák egészségesebbé tétele érdekében, másrészt a központi költségvetésből olyan pluszforrásokat biztosítottak, amellyel szociális alapon többek számára tették ingyenessé vagy kedvezményessé az iskolai étkeztetést.</p>
      <p>Példaként említette a túlzott só-, cukor- és zsírtartalom visszaszorítását a közétkeztetésben, valamint azt, hogy a kényelmi termékek, például krumplipüré porok helyett ismét krumpliból készítik ezt az ételt. Az egészségesebb étkezést szolgálta az iskolagyümölcs, illetve az iskolatej program is, amelynek megkilencszereződött a támogatása – mondta.</p>
      <p>Az államtitkár szerint ebbe a sorba illik a közétkeztetési szakácsverseny is, amely abban segít minden közétkeztetőnek, hogy adott költségvetési forrásból és nyersanyagkeretből minél egészségesebb és finomabb ételeket készítsen.</p>
      <p>Rétvári Bence ismertette: a verseny feltétele, hogy reális áron készüljön egy 3 fogásos, nagy adagszámban készíthető menü. Ennek a nyersanyagnormája 350 forint kell hogy legyen, valamint tartalmaznia kell halat, bio minősítésű alapanyagot, továbbá 20 százalékos tejfölt.</p>
      <p>Az államtitkár arról is beszélt, hogy az alapvető élelmiszerek áfájának csökkentésének pozitív hatása a hús- és halfogyasztásban is megfigyelhető. Az uniós rangsor alapján Magyarországon ma már kedvezőbbek a hús- és halárak, mint 2010-ben. Míg 9 évvel ezelőtt a húsok legkedvezőbb ára alapján a 8. helyen állt az ország, mára 3 helyet sikerült előrelépnie, a halak legkedvezőbb áránál a 2010-es 12. helyhez képest ma a nyolcadik Magyarország. Mindez azt jelenti, ma már alacsonyabb áron lehet húst és halat venni Magyarországon, mint korábban.</p>
      <p>Rétvári Bence hangsúlyozta: a kormány kiemelt területnek tekinti a szociális gyermekétkeztetést; míg 2010-ben 29 milliárd forintot fordítottak erre a célra, jövőre 82 milliárd forintot fordítanak, és ezzel megkétszereződik 2010-hez képest az ingyenesen vagy kedvezményesen közétkeztetéshez jutók száma.</p>
      <p>Asztalos István, az Étrend Magyar Konyhafőnökök Egyesületének elnöke elmondta: az egészségtudatosság jegyében döntöttek arról, hogy a jövő évi versenyen kötelező alapanyag lesz a hal, az ugyanis sokféleképpen elkészíthető, mégis ritkán készítik a közétkeztetők, aminek szerinte az oka, hogy kevésbé ismerik. A bio alapanyagokról azt mondta: a közétkeztetésben nem szükséges közbeszereztetni a bio alapanyagokat, ezt kevesen tudják, ezért is szeretnék felhívni a közétkeztetők figyelmét, hogy kutassanak utána milyen biotermékeket tudnak beszerezni és felhasználni.</p>
      <p>A verseny kétfordulós, a 2020 májusában Felcsúton, a Letenyey Lajos Gimnázium Szakgimnázium és Szakközépiskolában tartandó döntőbe 12 csapat juthat be, itt dől el ki lesz az év közétkeztetője.</p>
      <p>Az OKÉS Országos Közétkeztetési Szakácsversenyre a szervezők várják az ország minden tájáról azon versenyezni kívánó közétkeztetőket, akik összemérnék tudásukat, vagy csak megméretnék magukat. A versenykiírás és a nevezési lap az Étrend Magyar Konyhafőnökök Egyesületének oldalán található, eszerint 2020. február 21-ig jelentkezhetnek 2 fős csapatok, de egy cég több csapatot is indíthat.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-van-kiut-az-alkohol-poklabol/">Van kiút az alkohol poklából</a>
        </li>
        <li>
          <a href="https://www.lokal.hu/2019-11-evente-3600-cukorbeteg-labat-kell-amputalni/">Évente 3600 cukorbeteg lábát kell amputálni</a>
        </li>
        <li>
          <a href="https://www.lokal.hu/2019-11-ujabb-palyazatokat-varnak-csaladbarat-szuleszetek-kialakitasara/">Újabb pályázatokat várnak családbarát szülészetek kialakítására</a>
        </li>
        <li>
          <a href="https://www.lokal.hu/2019-11-nyakunkon-az-influenza-segit-a-vedooltas/">Nyakunkon az influenza, segít a védőoltás</a>
        </li>
        <li>
          <a href="https://www.lokal.hu/2019-11-ekkortol-lesz-elerheto-a-patikakban-az-influenza-elleni-oltoanyag/">Ekkortól lesz elérhető a patikákban az influenza elleni oltóanyag</a>
        </li>
      </ul>
    </article>
  </body>
</html>