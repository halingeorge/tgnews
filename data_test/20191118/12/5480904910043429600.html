<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sledovanost-ct24-stoupla-pri-oslavach-vyroci-revoluce-o-tretinu/1822391?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T12:03:00+00:00"/>
    <meta property="og:title" content="Sledovanost ČT24 stoupla při oslavách výročí revoluce o třetinu"/>
    <meta property="og:description" content="Praha - Téměř o třetinu oproti běžným dnům stoupla sledovanost kanálu České televize ČT24 v neděli při celodenním vysílání k 30. výročí sametové revoluce. Program ČT24, složený z živých přenosů oslav či debat s pamětníky, přilákal za celý den 1,758 milionu lidí ve věku nad 15 let, zatímco obvykle má diváků asi o 400.000 méně. ČTK to řekla mluvčí televize Karolína Blinková."/>
  </head>
  <body>
    <article>
      <h1>Sledovanost ČT24 stoupla při oslavách výročí revoluce o třetinu</h1>
      <address><time datetime="2019-11-18T12:03:00+00:00">18 Nov 2019, 12:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Téměř o třetinu oproti běžným dnům stoupla sledovanost kanálu České televize ČT24 v neděli při celodenním vysílání k 30. výročí sametové revoluce. Program ČT24, složený z živých přenosů oslav či debat s pamětníky, přilákal za celý den 1,758 milionu lidí ve věku nad 15 let, zatímco obvykle má diváků asi o 400.000 méně. ČTK to řekla mluvčí televize Karolína Blinková.</p>
      <slideshow>
        <figure>
          <img src="https://i3.cn.cz/6/1574100476_P201911180839101.jpg"/>
        </figure>
        <figure>
          <img src="https://i3.cn.cz/6/1574100311_P201911180834601.jpg"/>
        </figure>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Vysílání ČT24 k výročí listopadových událostí roku 1989 začalo ráno a trvalo až do noci. Celodenní podíl ČT24 na sledovanosti televizí v Česku dosáhl v neděli 17. listopadu 6,43 procenta, což je podle Blinkové jedna z nejvyšších hodnot roku. Během dne se v některých časech vyšplhal podíl sledovanosti ČT24 až na téměř 12 procent.</p>
      <p>"Třicáté výročí začátku sametové revoluce bylo pro Českou televizi zřejmě největší zpravodajskou akcí roku," uvedla mluvčí ČT. "Reportéři, kameramani i technici vyrazili na všechna důležitá místa v Praze i v regionech. Jakub Železný vedl rozhovory na Vyšehradě, Michal Kubal na Albertově a Martin Řezníček se Světlanou Witowskou moderovali Události z Národní třídy," doplnila.</p>
      <p>V Praze i dalších městech a obcích se v neděli konala řada oslav výročí sametové revoluce v roce 1989 i připomínek protinacistických protestů studentů v roce 1939.</p>
      <p>Podle dat společnosti T-Mobile navštívilo v neděli pražský Albertov asi 48.000 lidí. Na Václavském náměstí se za celý den pohybovalo 350.000 lidí, což je zhruba o polovinu více než o běžné neděli. Vrchol nastal mezi 17:00 a 18:00, kdy na náměstí bylo 95.000 lidí. Národní třídou pak v neděli prošlo 313.000 lidí, to je zhruba o 80 procent více, než bývá v neděli běžné. Mezi čtvrtou a pátou odpoledne bylo na Národní třídě podle operátora 96.000 lidí. ČTK to sdělila mluvčí T-Mobile Martina Kemrová.</p>
      <p>Národní ulicí se odpoledne kvůli velkému množství lidí téměř nedalo procházet. Dav se rozlil i do okolních uliček a průchodů. Nejvíc lidí se shromažďovalo u místa někdejšího policejního zásahu, kde je pamětní deska a kolem hořely tisíce svíček. Kolem 16:00 se část lidí začala z Národní přesouvat na Václavské náměstí na koncert.</p>
      <p>Podle nedělních odhadů policie dorazilo na Národní třídu odpoledne asi 40.000 lidí a podobný počet diváků měl i večerní koncert na Václavském náměstí.</p>
      <p>Mimořádné události Praha zažila také v sobotu, kdy na demonstraci proti premiérovi Andreji Babišovi (ANO) na Letenské pláni dorazilo podle různých odhadů mezi 250.000 až 300.000 lidí. Na ČT24 se v dobu konání demonstrace dívalo 167.000 lidí. Na sledovanosti televizí v Česku v danou dobu tak měl program podíl zhruba deset procent. Alespoň na chvíli si ČT24 v době vysílání k demonstraci zapnulo přibližně 675.000 lidí.</p>
    </article>
  </body>
</html>