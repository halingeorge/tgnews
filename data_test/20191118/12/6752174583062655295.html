<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-torekedni-kell-a-helyes-antibiotikum-hasznalatra/"/>
    <meta property="og:site_name" content="lokál"/>
    <meta property="article:published_time" content="2019-11-18T12:40:15+00:00"/>
    <meta property="og:title" content="Törekedni kell a helyes antibiotikum-használatra"/>
    <meta property="og:description" content="Törekedni kell a helyes antibiotikum-használatra az egészségügyi ellátás során, és ebben mind a lakosságnak, mind pedig a szakembereknek nagy szerepük és felelősségük van - mondta az egészségügyért felelős államtitkár hétfőn sajtótájékoztatón."/>
  </head>
  <body>
    <article>
      <h1>Törekedni kell a helyes antibiotikum-használatra</h1>
      <address><time datetime="2019-11-18T12:40:15+00:00">18 Nov 2019, 12:40</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/01/D_ATI20121001002-1280x853.jpg"/>
      </figure>
      <p>
        <b>Törekedni kell a helyes antibiotikum-használatra az egészségügyi ellátás során, és ebben mind a lakosságnak, mind pedig a szakembereknek nagy szerepük és felelősségük van – mondta az egészségügyért felelős államtitkár hétfőn sajtótájékoztatón.</b>
      </p>
      <p>Horváth Ildikó úgy fogalmazott, hogy elkötelezettnek kell lenni a helyes antibiotikum-használatban, hiszen világméretű probléma az antibiotikumokra már rezisztens baktériumok megjelenése. Széles a skála, hiszen a kézmosástól az állategészségügyben használt antibiotikumokon át számtalan területen közbe lehet avatkozni – tette hozzá.</p>
      <p>A Nemzeti Népegészségügyi Központ Egészségügyi ellátórendszer szakmai módszertani fejlesztése című kiemelt projektjének sajtótájékoztatóján az államtitkár kiemelte, már a háziorvosi ellátás során igyekeznek műszerfejlesztési forrásokat biztosítani, hogy az orvosok ne csak a jó szakmai tapasztalatukra támaszkodhassanak.</p>
      <p>Az antibiotikum rezisztencia nagy kihívást jelent az egészségügyi ellátás során, ezen készítmények túlzott használata betegbiztonsági kockázatot jelent – hangsúlyozta.</p>
      <p>Az államtitkár jelezte, 2018-ban hoztak rendeletet a kórházon belüli fertőzések minél hatékonyabb megelőzésére, és fontosnak tartotta, hogy erre plusz forrásokat biztosít a kormány.</p>
      <p>Horváth Ildikó beszélt arról is, hogy Magyarországon komplex az egészségügyi ellátással összefüggő fertőzések jelentése, ellenőrzése, de fontos ezen ellenőrzése erősítése.</p>
      <p>Müller Cecília országos tisztifőorvos az antibiotikum-nap alkalmából felelevenítette, hogy az 1930-as, 1960-as évek számítottak az antibiotikumok fénykorának, ám 1987 óta új antibiotikum-készítményeket nem fejlesztettek ki.</p>
      <p>A szakember kitért arra: az ezekre a készítményeknek ellenálló baktériumok kialakulásának oka elsősorban a nem megfelelő antibiotikum-használat, és ez leginkább a kórházi ellátás során okoz problémát.</p>
      <p>Az országos tisztifőorvos szerint tudatosítani kell a lakosságban is, hogy antibiotikumot csak orvos utasítására szedjen annyi ideig és dózisban, ahogy azt az orvos rendeli.</p>
      <p>Jelezte, a kórházi fertőzések jelentőrendszere jól működik hazánkban, azonban törekedni kell, hogy minden esetben mikrobiológiai vizsgálat előzze meg az antibiotikum használatát, és a széles spektrumú antibiotikum helyett célzott készítményt rendeljen az intézmény.</p>
      <p>Müller Cecília kiemelte, számos módszertani levelet adtak ki egyrészt a multirezisztens kórokozókkal szembeni védekezéssel és megelőzéssel kapcsolatban, illetve a négy leggyakoribb (érkatéter használat, lélegeztetés, húgyúti fertőzés, sebfertőzés) egészségügyi ellátás során fellépő fertőzések megelőzésére.</p>
      <p>Oroszi Beatrix a kiemelt projekt szakmai vezetője arról beszélt: egy 2015-ös adatsor szerint az EU-ban 627 ezer ember megbetegedését okozták rezisztens kórokozók és 33 ezren bele is haltak valamilyen fertőzésbe. Ez a betegségteher nagyságrendileg megegyezik az influenza, a tbc és a HIV/AIDS okozta együttes megbetegedés esetszámaival.</p>
      <p>A szakember kiemelte, a szóban forgó projekt alaposan körbejárja a témát, a program során helyzetértékelés készül, országszerte képzéseket indítanak és szakmai anyagokkal segítik az egészségügyi intézményeket a kórházi fertőzések hatékonyabb megelőzésében.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-cel-hogy-evrol-evre-egeszsegesebb-eteleket-talaljanak-a-kozetkeztetesben/">Cél, hogy évről évre egészségesebb ételeket tálaljanak a közétkeztetésben</a>
        </li>
        <li>
          <a href="https://www.lokal.hu/2019-11-van-kiut-az-alkohol-poklabol/">Van kiút az alkohol poklából</a>
        </li>
        <li>
          <a href="https://www.lokal.hu/2019-11-evente-3600-cukorbeteg-labat-kell-amputalni/">Évente 3600 cukorbeteg lábát kell amputálni</a>
        </li>
        <li>
          <a href="https://www.lokal.hu/2019-11-ujabb-palyazatokat-varnak-csaladbarat-szuleszetek-kialakitasara/">Újabb pályázatokat várnak családbarát szülészetek kialakítására</a>
        </li>
        <li>
          <a href="https://www.lokal.hu/2019-11-nyakunkon-az-influenza-segit-a-vedooltas/">Nyakunkon az influenza, segít a védőoltás</a>
        </li>
      </ul>
    </article>
  </body>
</html>