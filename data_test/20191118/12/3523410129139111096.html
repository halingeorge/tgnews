<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640489/%D8%A7%D9%88%D8%A7%D8%B3%D8%B7-%D8%A2%D8%B0%D8%B1-%D9%85%D8%A7%D9%87-%D8%AF%D9%88%D8%B1-%D8%A8%D8%B9%D8%AF%DB%8C-%D9%85%D8%B0%D8%A7%DA%A9%D8%B1%D8%A7%D8%AA-%D8%A2%D8%B3%D8%AA%D8%A7%D9%86%D9%87-%D8%A8%D8%B1%D8%A7%DB%8C-%D8%B3%D9%88%D8%B1%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T12:07:00+00:00"/>
    <meta property="og:title" content="اواسط آذر ماه؛ دور بعدی مذاکرات «آستانه» برای سوریه"/>
    <meta property="og:description" content="قزاقستان خبر داد، پیشنهاداتی برای برگزاری دور بعدی مذاکرات حل بحران سوریه موسوم به «آستانه» در اوایل ماه دسامبر ( اوایل تا اواسط آذر) وجود دارد."/>
  </head>
  <body>
    <article>
      <h1>
        <a href="https://www.bultannews.com/fa/news/640489/%D8%A7%D9%88%D8%A7%D8%B3%D8%B7-%D8%A2%D8%B0%D8%B1-%D9%85%D8%A7%D9%87-%D8%AF%D9%88%D8%B1-%D8%A8%D8%B9%D8%AF%DB%8C-%D9%85%D8%B0%D8%A7%DA%A9%D8%B1%D8%A7%D8%AA-%D8%A2%D8%B3%D8%AA%D8%A7%D9%86%D9%87-%D8%A8%D8%B1%D8%A7%DB%8C-%D8%B3%D9%88%D8%B1%DB%8C%D9%87">اواسط آذر ماه؛ دور بعدی مذاکرات «آستانه» برای سوریه</a>
      </h1>
      <h2>قزاقستان خبر داد، پیشنهاداتی برای برگزاری دور بعدی مذاکرات حل بحران سوریه موسوم به «آستانه» در اوایل ماه دسامبر ( اوایل تا اواسط آذر) وجود دارد.</h2>
      <address><time datetime="2019-11-18T12:07:00+00:00">18 Nov 2019, 12:07</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «مختار تیلوبردی» <b>وزیر خارجه قزاقستان</b> از احتمال برگزاری دور تازه مذاکرات حل <b>بحران سوریه</b> موسوم به «مذاکرات آستانه» ظرف چند هفته آینده خبر داد.</p>
      <p>با گذشت حدود سه هفته از نشست چهار جانبه ایران، روسیه، ترکیه و سازمان ملل با محوریت تشکیل کمیته قانون اساسی سوریه در شهر ژنو با حضور محمدجواد ظریف، سرگئی لاوروف و مولود چاووش اوغلو، دولت قزاقستان اعلام کرد که احتمال برگزاری دور تازه مذاکرات روند آستانه در اوایل دسامبر وجود دارد.</p>
      <p>به گزارش خبرگزاری «اسپوتنیک»، وزیر خارجه قزاقستان امروز دوشنبه در جمع خبرنگاران در شهر «نورسلطان» (آستانه سابق) این کشور اعلام کرد که کشورش منتظر دریافت درخواست رسمی برای برگزاری دور تازه مذاکرات درباره سوریه است.</p>
      <p>«مختار تیلوبردی» به خبرنگاران گفت: «طرح‌ها و پیشنهاداتی برای (برگزاری دور تازه مذاکرات روند آستانه) در اوایل دسامبر (اوایل و اواسط آذر ماه) وجود دارد.</p>
      <p>به گفته این مقام قزاقستانی، کشورش منتظر دریافت درخواست رسمی روسیه، ایران و ترکیه به منظور برگزاری دور جدید مذاکرات است؛ کشورهایی که ضامنان روند آستانه هستند.</p>
      <p>پیش از این قرار بود اواخر اکتبر (اوایل آبان) مذاکرات روند آستانه به میزبانی قزاقستان برگزار شود اما این نشست به تعویق افتاد.</p>
      <p>بنا بر گزارش اسپوتنیک، سیزدهمین دور مذاکرات روند آستانه ماه آگوست با حضور نمایندگان دولت و اپوزیسیون سوریه، روسیه، ایران، ترکیه، اردن، لبنان، عراق و سازمان ملل برگزار شد و طرف‌ها درباره موضوعات مختلف در رابطه با سوریه به ویژه وضعیت «ادلب» رایزنی کردند.</p>
      <p>هفتم آبان ماه وزرای خارجه ایران، روسیه و ترکیه به عنوان ضامنان روند آستانه یک نشست سه جانبه در ژنو برگزار کردند و مشورت‌هایی را با آقای «گیر پدرسون» نماینده ویژه دبیرکل سازمان ملل در امور سوریه انجام دادند.</p>
      <p>ظریف، لاوروف و چاووش اوغلو پس از برگزاری این نشست سه جانبه، درباره تشکیل کمیته قانون اساسی سوریه یک بیانیه مشترک شش بندی صادر کردند (جزئیات بیشتر).</p>
    </article>
  </body>
</html>