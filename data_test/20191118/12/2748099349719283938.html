<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/kriza-sas-zakrivaneto-esk-2019-ziko-sabira-gildiite-160817/"/>
    <meta property="og:site_name" content="trafficnews"/>
    <meta property="article:published_time" content="2019-11-18T12:00:00+00:00"/>
    <meta property="og:title" content="Криза със закриването на ЕСК 2019: Зико събира гилдиите за финалното събитие"/>
    <meta property="og:description" content="Все още дори няма каталог за официалните събития,макар обичайно да се пуска при откриването"/>
  </head>
  <body>
    <article>
      <h1>Криза със закриването на ЕСК 2019: Зико събира гилдиите за финалното събитие</h1>
      <h2>Все още дори няма каталог за официалните събития,макар обичайно да се пуска при откриването</h2>
      <address><time datetime="2019-11-18T12:00:00+00:00">18 Nov 2019, 12:00</time> by <a rel="author" href="https://trafficnews.bg/page/team/" target="_blank">Мария Луцова</a></address>
      <p>Здравко Димитров заяви, че няма да влезе в Управителния съвет на фондация „Пловдив 2019”, но съвсем не се е отказал да контролира работата й. Новият кмет събира гилдиите и културните институции, за да проучи мнението им какво трябва да представлява закриването на Европейска столица на културата, докато във фондацията правят собствени планове за това.</p>
      <p>Най-големите институции под тепетата – театрите, операта, Народна библиотека „Иван Вазов”, организатори на фестивали, са получили покана за среща със Зико през другата седмица, за да обсъдят как да бъде сложена точка на мащабния културен проект. В същото време екипът на фондацията работи по концепция за закриването.</p>
      <p>Факт е, че „Пловдив 2019” закъснява фатално да обяви какво ще бъде финалното събитие. Тепърва то ще бъде мислено като концепция, ще се организират артистите и екипите по реализацията му. Кога то ще бъде рекламирано и популяризирано в национален и европейски мащаб остава загадка.</p>
      <p>Какво се случва и с каталога със събитията на инициативата през календарната 2019-а, също няма официална информация. Обичайно организаторите на Европейска столица на културата го представят още на откриването. Пловдив явно върви към обратния сценарий - да закрие културната инициатива с каталог за всичко, което трябва да анонсира през 2019 г.</p>
      <p>В същото време другата Европейска столица на културата - Матера, е обявила 20 декември за финал на инициативата.</p>
      <related>
        <h4>Прочетете още</h4>
        <a href="https://trafficnews.bg/krimi/poreden-sluchai-nasilie-sikrets-izleze-naiave-161183/"/>
        <a href="https://trafficnews.bg/sport/zdravko-dimitrov-kolezha-zadalzhitelno-shte-imam-sreshta-161133/"/>
        <a href="https://trafficnews.bg/obshtestvo/vizhte-koi-sa-zarazenite-skumriia-i-sudzhuk-mozhe-da-ste-161184/"/>
        <a href="https://trafficnews.bg/obshtestvo/bdf-blokira-14-000-leva-dareniia-plovdivski-zatvornitsi-160979/"/>
      </related>
    </article>
  </body>
</html>