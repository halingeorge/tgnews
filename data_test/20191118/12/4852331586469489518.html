<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webnews.it/2019/11/18/nuovo-digitale-terrestre-tv-compatibile/"/>
    <meta property="og:site_name" content="Webnews"/>
    <meta property="article:published_time" content="2019-11-18T12:41:00+00:00"/>
    <meta property="og:title" content="Nuovo Digitale Terrestre: la tua TV è compatibile?"/>
    <meta property="og:description" content="Entro il 2022 le trasmissioni televisive passeranno allo standard DVB-T2 con codifica HEVC: ecco come verificare se il proprio televisore sia compatibile."/>
  </head>
  <body>
    <article>
      <h1>Nuovo Digitale Terrestre: la tua TV è compatibile?</h1>
      <h2>Entro il 2022 le trasmissioni televisive passeranno allo standard DVB-T2 con codifica HEVC: ecco come verificare se il proprio televisore sia compatibile.</h2>
      <address><time datetime="2019-11-18T12:41:00+00:00">18 Nov 2019, 12:41</time> by <a rel="author" href="https://www.webnews.it/author/marcogrigis/" target="_blank">Marco Grigis</a></address>
      <p>Per il <b>digitale terrestre</b> è di nuovo tempo di una transizione, dopo lo switch-off del segnale analogico nel 2012: entro il 2022, infatti, le trasmissioni passeranno a un evoluto standard, capace di occupare un minore spazio di banda, garantendo contestualmente un’elevatissima qualità di visione. Ma come verificare se il <b>televisore</b> in proprio possesso sia già compatibile con il futuro sistema?</p>
      <p>Così come già accennato in un precedente aggiornamento, entro il 2022 tutte le trasmissioni televisive passeranno allo <a href="https://www.webnews.it/2019/11/12/digitale-terrestre-cambio-segnale-bonus/">standard DVB-T2</a>, capace di garantire una visione ad alta risoluzione – fino agli 8K – con un consumo di banda ridotto. Il passaggio, stabilito per legge, sarà anche necessario per liberare le frequenze dei <a href="https://www.webnews.it/2018/09/14/asta-5g-tim-vodafone-iliad-700-mhz/">700 MHz</a>, che verranno impiegate in futuro per i <b>collegamenti 5G</b> sulle lunghe distanze.</p>
      <p>Per il futuro switch off è già stato stabilito un <b>calendario</b> e, come già avvenuto in passato, il passaggio sarà progressivo a gruppi di regioni:</p>
      <ul>
        <li><b>Da settembre a dicembre 2021</b>: Valle D’Aosta, Piemonte, Lombardia, province di Trento e Bolzano, Friuli Venezia Giulia ed Emilia Romagna;</li>
        <li><b>Da gennaio a marzo 2022</b>: Liguria, Toscana, Umbria, Lazio, Campania e Sardegna;</li>
        <li><b>Da aprile a giugno 2022</b>: Sicilia, Calabria, Puglia, Basilicata, Abruzzo, Molise e Marche.</li>
      </ul>
      <p>Non è però tutto, poiché il passaggio al sistema <a href="https://www.webnews.it/2015/03/16/decoder-tv-dvb-t2-h265-hevc/">DVB-T2</a> avverrà in due fasi ben distinte. Già dal 2020, infatti, i canali attualmente trasmessi passeranno dalla <b>codifica MPEG-2</b> alla <b>codifica MPEG-4</b> – già in uso per l’alta definizione – mentre entro il 2022 tutti gli apparecchi dovranno essere compatibili con lo standard HEVC, che riduce sensibilmente lo spazio di banda occupato aumentando contemporaneamente la qualità di visione.</p>
      <h3>Verificare il proprio televisore</h3>
      <p>Così come accaduto per il precedente <b>switch-off</b>, la transizione al nuovo standard DVB-T2 porterà molti all’acquisto pressoché forzato di nuovi televisori o di dispositivi compatibili, come <b>set-top-box</b> e <b>decoder</b>. Un passaggio necessario per poter approfittare delle nuove trasmissioni, tanto che sono previsti degli incentivi e dei bonus per le famiglie meno abbienti, affinché possano eseguire il passaggio senza eccessivi scossoni sul loro budget.</p>
      <p>Fortunatamente, soprattutto fra coloro che hanno acquistato un nuovo televisore di recente, è probabile sia già compatibile con il nuovo standard:</p>
      <ul>
        <li>Per la semplice transizione da MPEG-2 a MPEG-4, saranno compatibili tutti gli apparecchi che già oggi riescono a riprodurre <b>canali in HD</b>, i quali si basano appunto sulla codifica MPEG-4;</li>
        <li>Tutti i televisori venduti a partire dal <b>primo gennaio 2017</b> devono essere, per legge, compatibili con lo standard DVB-T2 con codifica HEVC.</li>
      </ul>
      <p>Per verificare il proprio apparecchio, è sufficiente controllare la presenza del bollino DVB-T2, di norma incollato sul fronte o sul retro del dispositivo oppure, in alternativa, riportato sulla scatola e sul manuale di istruzioni.</p>
      <p>Se vuoi aggiornamenti su <i>Nuovo Digitale Terrestre: la tua TV è compatibile?</i> inserisci la tua email nel box qui sotto:</p>
      <p>Iscriviti <br/>Si<br/>No<br/>Acconsento al trattamento dei dati per attività di marketing.<br/>Si<br/>No<br/>Acconsento al trattamento dei dati ai fini della comunicazione a terzi per loro attività di marketing.</p>
      <p>Compilando il presente form acconsento a ricevere le informazioni relative ai servizi di cui alla presente pagina ai sensi dell'<a href="https://www.webnews.it/privacy-policy">informativa sulla privacy</a>.</p>
      <p>La tua iscrizione è andata a buon fine. Se vuoi ricevere informazioni personalizzate compila anche i seguenti campi opzionali:</p>
      <p>Anno di nascita<br/>Sesso<br/>Provincia<br/>Professione<br/>Titolo di studio<br/>Telefono <br/>Si<br/>No<br/>Acconsento al trattamento dei dati per attività di marketing.<br/>Si<br/>No<br/>Acconsento al trattamento dei dati ai fini della comunicazione a terzi per loro attività di marketing.<br/>Completa</p>
    </article>
  </body>
</html>