<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/259/Artykul/2405422,Prezes-Tauronu-Wydobycie-nikt-nie-planuje-zamykac-zakladow"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T12:16:00+00:00"/>
    <meta property="og:title" content="Prezes Tauronu Wydobycie: nikt nie planuje zamykać zakładów"/>
    <meta property="og:description" content="Nadrobienie zaległości inwestycyjnych oraz otwarcie drogi do rentownego wydobycia węgla, uznał za główne działania spółki Tauron Wydobycie jej prezes - Tomasz Cudny."/>
  </head>
  <body>
    <article>
      <h1>Prezes Tauronu Wydobycie: nikt nie planuje zamykać zakładów</h1>
      <address>
        <time datetime="2019-11-18T12:16:00+00:00">18 Nov 2019, 12:16</time>
      </address>
      <p>
        <b>Nadrobienie zaległości inwestycyjnych oraz otwarcie drogi do rentownego wydobycia węgla, uznał za główne działania spółki Tauron Wydobycie jej prezes - Tomasz Cudny.</b>
      </p>
      <p>- Ukończenie inwestycji to nasz priorytet. One otworzą drogę do rentownego wydobycia węgla - powiedział Tomasz Cudny w wywiadzie dla "Rzeczpospolitej".</p>
      <p>
        <b>Trudna sytuacja kopalń</b>
      </p>
      <p>Prezes Tauronu przyznał, że sytuacja w kopalniach Tauronu jest bardzo trudna. Spółka odnotowała ponad 250 mln zł straty za trzy kwartały tego roku i brak wzrostu wydobycia.</p>
      <p>
        <b>
          <a href="https://polskieradio24.pl/42/3167/Artykul/2346105,Kopalnie-nie-odchodza-do-lamusa-Dzieki-metanowi-uzyskiwanemu-z-pokladow-wegla">&gt;&gt;&gt;[CZYTAJ WIĘCEJ] Kopalnie nie odchodzą do lamusa. Dzięki metanowi, uzyskiwanemu z pokładów węgla</a>
        </b>
      </p>
      <p>Jak ocenił - "to konsekwencja niepodejmowania przed 2016 rokiem strategicznych decyzji dotyczących inwestycji i restrukturyzacji w segmencie wydobywczym".</p>
      <p>- Chcę też jasno powiedzieć, że nikt nie planuje zamykać tych zakładów. Grupa Tauron podjęła wysiłek, by górnicy w Libiążu, Brzeszczach i Jaworznie mieli pracę. Oczywiście poszukujemy inwestora dla Janiny, ale ważnym kryterium doboru kontrahenta jest zapewnienie stabilności płacy i pracy dla pracujących tam górników - mówił prezes spółki Tauron Wydobycie.</p>
      <p>
        <b>Nadrobić zaległości</b>
      </p>
      <p>Ocenił, że "największym wyzwaniem jest próba nadrobienia wieloletnich zaległości inwestycyjnych w krótkim czasie (...) wartość programu inwestycyjnego w spółce Wydobycie na lata 2016–2020 wynosi 1,3 mld zł. Tylko w tym roku nakłady na inwestycje w tym segmencie wyniosą ponad 300 mln zł".</p>
      <p>
        <b>
          <a href="https://polskieradio24.pl/42/259/Artykul/2397357,Wrzesniowa-sprzedaz-wegla-o-ponad-100-tys-ton-wyzsza-od-wydobycia">&gt;&gt;&gt;[CZYTAJ WIĘCEJ] Wrześniowa sprzedaż węgla o ponad 100 tys. ton wyższa od wydobycia</a>
        </b>
      </p>
      <p>Ich ukończenie uznał za priorytet i otwarcie drogi do rentownego wydobycia węgla, co jest dla nas kluczowe. Jak poinformował prezes spółki - rozważana jest rynkowa weryfikacja zbycia Zakładu Górniczego Janina.</p>
      <p>
        <b>Załoga "regularnie informowana"</b>
      </p>
      <p>- Ten proces trwa. Informacje o istotnych etapach przebiegu tego procesu będą publikowane zgodnie ze standardami spółki giełdowej - powiedział Tomasz Cudny.</p>
      <p>Pytany o wsparcie pracowników dla tych działań (zarząd firmy jest w konflikcie ze związkiem Sierpień 80) stwierdził, że "załoga zakładów górniczych oraz przedstawiciele strony społecznej są regularnie informowani o sytuacji spółki i stojących przed nią wyzwaniach".</p>
      <p>
        <b>
          <a href="https://www.polskieradio24.pl/42/259/Artykul/2311940,Polski-miks-energetyczny-czyli-wegiel-i-alternatywne-zrodla">&gt;&gt;&gt;[CZYTAJ WIĘCEJ] Polski miks energetyczny, czyli węgiel i alternatywne źródła</a>
        </b>
      </p>
      <p>Zapewnił, że "podejmowane działania biznesowe nie powinny uszczuplać portfeli górników i gwarantować im stabilne warunki pracy".</p>
      <p>rp.pl, PR24, akg</p>
      <related>
        <a href="https://www.polskieradio.pl/42/259/Artykul/2311940,Polski-miks-energetyczny-czyli-wegiel-i-alternatywne-zrodla"/>
      </related>
      <related>
        <a href="https://www.polskieradio.pl/42/3167/Artykul/2346105,Kopalnie-nie-odchodza-do-lamusa-Dzieki-metanowi-uzyskiwanemu-z-pokladow-wegla"/>
      </related>
      <related>
        <a href="https://www.polskieradio.pl/42/259/Artykul/2397357,Wrzesniowa-sprzedaz-wegla-o-ponad-100-tys-ton-wyzsza-od-wydobycia"/>
      </related>
    </article>
  </body>
</html>