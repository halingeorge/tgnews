<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/18/pogljad/bezpeka/chomu-putin-vyrishyv-povernuty-ukrayini-zaxopleni-korabli"/>
    <meta property="og:site_name" content="Слово і Діло"/>
    <meta property="article:published_time" content="2019-11-18T12:56:57+00:00"/>
    <meta property="og:title" content="Чому Путін вирішив повернути Україні захоплені кораблі?"/>
    <meta property="og:description" content="Вранці 17 листопада українські військові кораблі покинули окуповану Керч і вийшли в Чорне море."/>
  </head>
  <body>
    <article>
      <h1>Чому Путін вирішив повернути Україні захоплені кораблі?</h1>
      <address><time datetime="2019-11-18T12:56:57+00:00">18 Nov 2019, 12:56</time> by <a rel="author">Олег Саакян</a></address>
      <p>
        <b>16 листопада росЗМІ повідомили, що РФ поверне Україні захоплені військові кораблі до проведення саміту в Нормандському форматі, який пройде 9 грудня. Радник президента України Андрій Єрмак підтвердив, що військові кораблі повернуться до України. Вранці <a href="https://www.slovoidilo.ua/2019/11/17/novyna/suspilstvo/ukrayinski-vijskovi-korabli-zalyshayut-kerch-zmi">17 листопада українські військові кораблі покинули окуповану Керч</a> і вийшли в Чорне море. У коментарі «Слово і Діло» політолог Олег Саакян пояснив, що РФ переслідує свої інтереси, погоджуючись повернути захоплені кораблі.</b>
      </p>
      <p>Олег Саакян нагадав, що згідно з рішенням Міжнародного морського Трибуналу РФ повинна повернути не тільки моряків, а й кораблі. За невиконання рішення Трибунал передбачив жорсткі санкції проти Росії, зазначив експерт.</p>
      <p>На його думку, на цьому етапі не можна сказати, що в міжнародному співтоваристві готові до посилення санкцій, але контекст може змінюватися.</p>
      <p>«<i>Тримати «дамоклів меч» над головою РФ не хотілося б. Тим більше покарання, передбачене Трибуналом, досить жорстке з точки зору економічних втрат</i>», – підкреслив Саакян.</p>
      <p>Крім того, експерт підкреслив, що ймовірність зустрічі в Нормандському форматі до кінця року досить висока.</p>
      <p>«<i>До цього контекст був наступним: Україна зробила низку кроків назустріч, а РФ – жодного у відповідь. Більш того, тривали обстріли. Такий розклад невигідний РФ. Під час зустріч в Нормандському форматі за результатами переговорів від РФ могли б зажадати виконати частину своїх зобов'язань. Зараз РФ тупцює на місці, виконує те, що й повинна, але підносить це, як жест доброї волі</i>», – прокоментував Саакян.</p>
      <p>На його думку, повертаючи Україні захоплені кораблі РФ намагається змінити пропорції терезів на свій бік, щоб хоча би публічно вийти на Нормандський формат у вигляді миротворця та з демонстрацією конструктивних кроків.</p>
      <p>Політолог Олег Саакян звернув увагу, що останньою крапкою в цій історії має бути закриття кримінального провадження проти українських моряків. Він не виключив, що РФ буде тягнути час, щоб не здаватися слабким гравцем.</p>
      <p>«<i>Однак, як завжди, РФ сповільнить крок та за деякий час закриє кримінальні провадження проти військових</i>», – резюмував політолог Олег Саакян.</p>
      <p>Нагадаємо, в рамках обміну полоненими 7 вересня заарештовані українські моряки, а також інші політв'язні, які незаконно утримувалися Кремлем за ґратами, повернулися до України.</p>
      <p>Додамо, у Зеленського сподіваються на ще один обмін полоненими до кінця 2019 року.</p>
      <p>Відзначимо, 9 квітня 2019 року, ще<a href="https://www.slovoidilo.ua/promise/51930.html"> будучи кандидатом в президенти України, Володимир Зеленський пообіцяв повернути всіх військовополонених</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/novyna/polityka/povernennya-korabliv-jde-planom-vms-ukrayiny"/>
        <a href="https://www.slovoidilo.ua/2019/11/17/novyna/suspilstvo/zmi-zyasuvaly-koly-zaxopleni-rf-korabli-peredadut-ukrayini"/>
        <a href="https://www.slovoidilo.ua/2019/11/17/novyna/suspilstvo/ukrayinski-vijskovi-korabli-zalyshayut-kerch-zmi"/>
        <a href="https://www.slovoidilo.ua/2019/11/18/novyna/polityka/buksyry-zsu-prybuly-zaxoplenymy-rf-ukrayinskymy-korablyamy"/>
      </related>
    </article>
  </body>
</html>