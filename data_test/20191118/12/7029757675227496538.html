<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/germaniya-skastri-iran-tryabvalo-da-zachita-zakonnite-protesti.html"/>
    <meta property="og:site_name" content="News.bg"/>
    <meta property="article:published_time" content="2019-11-18T12:23:56+00:00"/>
    <meta property="og:title" content="Германия скастри Иран, трябвало да зачита законните протести"/>
    <meta property="og:description" content="&quot;Хората смело изразяват своите икономически и политически оплаквания&quot;"/>
  </head>
  <body>
    <article>
      <h1>Германия скастри Иран, трябвало да зачита законните протести</h1>
      <address>
        <time datetime="2019-11-18T12:23:56+00:00">18 Nov 2019, 12:23</time>
      </address>
      <slideshow>
        <figure>
          <img src="https://webnews.bg/uploads/images/28/3328/453328/768x432.jpg?_=1574080006"/>
          <figcaption>Източник: EPA/БГНЕС</figcaption>
        </figure>
        <figure>
          <img src="https://webnews.bg/uploads/images/26/3326/453326/768x432.jpg?_=1574080003"/>
          <figcaption>Източник: EPA/БГНЕС</figcaption>
        </figure>
        <figure>
          <img src="https://webnews.bg/uploads/images/29/3329/453329/768x432.jpg?_=1574080007"/>
          <figcaption>Източник: EPA/БГНЕС</figcaption>
        </figure>
        <figure>
          <img src="https://webnews.bg/uploads/images/27/3327/453327/768x432.jpg?_=1574080004"/>
          <figcaption>Източник: EPA/БГНЕС</figcaption>
        </figure>
      </slideshow>
      <p><b>Германия призова настоятелно правителството на Иран да зачита "законните" протести</b> и да започне преговори с демонстрантите.</p>
      <p>"Законно е и <b>заслужава нашето уважение, когато хората смело изразяват своите икономически и политически оплаквания</b>, както се случва в момента в Иран. Иранското правителство трябва да отговори на настоящите протести с готовност да се включи в диалог", настоя говорителят на германския канцлер Ангела Меркел.</p>
      <p>По-рано днес Русия настоя, че ескалацията на последните протести в Иран можело да е <b>предизвикана от "активна" чужда намеса</b>.</p>
      <p>Това става след протестите от последните дни в Иран заради решението на правителството да <b>увеличи цените на бензина с най-малко 50 процента</b>.</p>
      <p><b>Няколко служители на реда </b><b>са били убити при протестите</b>, обяви говорителят на правителството.</p>
      <p>"За съжаление през последните дни се случиха безредици. Няколко служители на реда бяха нападнати и загинаха като мъченици", отбеляза говорителят по време на пресконференция.</p>
      <p>Коментирайки решението за повишаване цените на бензина, властите изтъкнаха, че по-високите цени на горивото щели да освободят пари за подпомагане на семействата с ниски доходи. Върховният лидер на Ислямската република Али Хеменеи приветства плана на правителството за цените на бензина и обвини за размириците "враговете на Иран".</p>
      <p>Според иранските държавни медии най-малко двама души са били убити по време на протестите през уикенда.</p>
      <p>Иран страда от строгите икономически санкции, които САЩ възобновиха през миналата година, след като американският президент Доналд Тръмп оттегли страната си от ядреното споразумение, подписано през 2015 г. между Иран и световните сили.</p>
    </article>
  </body>
</html>