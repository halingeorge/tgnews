<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/lodz,69/lodz-kamienica-moze-sie-zawalic-mieszkancy-nie-maja-gdzie-pojsc,986284.html"/>
    <meta property="og:site_name" content="TVN24"/>
    <meta property="article:published_time" content="2019-11-18T12:34:29+00:00"/>
    <meta property="og:title" content="Ich dom może się zawalić, ale oni nie mają gdzie pójść. Urzędnicy: szukamy rozwiązań"/>
    <meta property="og:description" content="Kamienica przy ulicy Wólczańskiej 43 w Łodzi może się zawalić. Lokatorzy - jak polecił nadzór budowlany - mają się jak najszybciej wyprowadzić, ale nie mają gdzie. - Administracja nie załatwia loka..."/>
  </head>
  <body>
    <article>
      <h1>Ich dom może się zawalić, ale oni nie mają gdzie pójść. Urzędnicy: szukamy rozwiązań</h1>
      <address><time datetime="2019-11-18T12:34:29+00:00">18 Nov 2019, 12:34</time> by <a rel="author">bż</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/e6956701-bb56-4ff0-bcf4-9fd868bdcc17-480p.mp4"/>
          <figcaption>Mieszkańcy proszą o pomoc miasto</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6bc150f1-a2bd-48b6-834c-ce88127aecf3-480p.mp4"/>
          <figcaption>Dwadzieścia rodzin dostało sześć dni, żeby się wyprowadzić</figcaption>
        </figure>
        <figcaption>Dwadzieścia rodzin dostało sześć dni, żeby się wynieść<cite>Foto: TVN24 Łódź | Video: TVN24 Łódź</cite></figcaption>
      </slideshow>
      <h3>Kamienica przy ulicy Wólczańskiej 43 w Łodzi może się zawalić. Lokatorzy - jak polecił nadzór budowlany - mają się jak najszybciej wyprowadzić, ale nie mają gdzie. - Administracja nie załatwia lokali zastępczych, dlatego musimy prosić o pomoc miasto - mówią przed kamerą TVN24.</h3>
      <p>Pod koniec października w kamienicy przy Wólczańskiej 43 zarwał się strop pomiędzy piętrami. Powiatowy inspektor nadzoru budowlanego podkreślał, że do katastrofy doszło w wyłączonej z użytkowania części budynku. Niebezpieczeństwo miało nie dotyczyć drugiej części - w której wciąż mieszka 20 rodzin.</p>
      <related>
        <a href="https://www.tvn24.pl/lodz,69/odmawiaja-wyprowadzki-chociaz-ich-domy-moga-runac-miasto-idzie-do-sadu,985316.html"/>
      </related>
      <p>W zeszły piątek sytuacja się zmieniła. W zamieszkałej części kamienicy pojawiły się pęknięcia.</p>
      <p>- W budynku zawisły komunikaty zarządcy, że musimy się wyprowadzić, bo budynek może się zawalić - mówią mieszkańcy.</p>
      <p>Pod dokumentem podpisana była firma zarządzająca kamienicą. Z pisma wynikało, że do 21 listopada mieszkańcy mają czas na "opróżnienie lokali". Potem mają się zgłosić do siedziby administracji, żeby zdać klucze.</p>
      <p>- Nie było słowa o tym, gdzie mamy się wyprowadzić. A przecież przysługuje nam lokal zastępczy - mówi jedna z lokatorek. Zaznacza, że od dłuższego czasu kontakt z administracją jest "bardzo trudny".</p>
      <p>Twierdzi, że mieszkańcy od dwóch lat proszą magistrat o wsparcie - m.in. zorganizowanie lokali zastępczych. Teraz jednak - jak podkreśla - nie mogą już dłużej czekać.</p>
      <h3>Na pomoc do miasta</h3>
      <related>
        <a href="https://www.tvn24.pl/lodz,69/runelo-skrzydlo-remontowanej-kamienicy-pod-gruzami-nikogo-nie-bylo,980344.html"/>
      </related>
      <p>Zrozpaczeni mieszkańcy zwrócili się do urzędu miasta. W poniedziałek od rana pojawili się w magistracie.</p>
      <p>- Musimy gdzieś się podziać. Ktoś nam musi pomóc - mówią.</p>
      <p>Chcieli spotkać się z prezydent Hanną Zdanowską, ale ostatecznie przyjęła ich wiceprezydent Joanna Skrzydlewska.</p>
      <p>- Chcemy dbać o wszystkich mieszkańców. Szukamy rozwiązań - mówiła Skrzydlewska przed kamerą TVN24.</p>
      <p>Obecnie trwają indywidualne spotkania urzędników z mieszkańcami. Piotr Borowski, reporter TVN24 zajmujący się sprawą, podkreśla, że miasto już zaznacza, że nie ma wystarczająco dużo lokali zastępczych.</p>
      <p>- Część osób zapewne usłyszy propozycję przeprowadzki do hosteli. Kwestią otwartą w takiej sytuacji będzie, co stanie się z dobytkiem mieszkańców - mówi dziennikarz.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/7603951d-0843-4dc6-a73a-05233200c1f7.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Lokatorzy protestują w magistracie<cite>Źródło: TVN24 Łódź</cite></figcaption>
      </figure>
      <h3>Bez komentarza</h3>
      <p>Gmach przy Wólczańskiej jest w prywatnych rekach, właściciel przebywa za granicą. Zarządzająca budynkiem w jego imieniu firma nie zgodziła się na rozmowę z nami.</p>
      <p>- Zgodę na komentowanie ma tylko prezes. Odniesie się do sprawy w przyszły czwartek, gdy wróci z urlopu - usłyszeliśmy od jednego z pracowników firmy.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/v/de03beffeed9da5f3639a621bcab5dd4/6bc150f1-a2bd-48b6-834c-ce88127aecf3/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Dwadzieścia rodzin dostało sześć dni, żeby się wyprowadzić<cite>Wideo: TVN24 Łódź</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/lodz,69/kamienice-w-katastrofalnym-stanie-lodz-prosi-o-pomoc,981364.html"/>
      </related>
    </article>
  </body>
</html>