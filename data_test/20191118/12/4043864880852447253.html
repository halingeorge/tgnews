<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232299/"/>
    <meta property="og:site_name" content="Українська правда"/>
    <meta property="article:published_time" content="2019-11-18T12:33:00+00:00"/>
    <meta property="og:title" content="&quot;Журналіст&quot; Портнов сходив в офіс Зеленського, щоб поскаржитися на журналістів"/>
    <meta property="og:description" content="Ексзаступник глави адміністрації Віктора Януковича Андрій Портнов повідомив, що 18 листопада зустрівся в офісі президента з заступником голови ОП Кирилом Тимошенком і поговорив про свободу слова та журналістів."/>
  </head>
  <body>
    <article>
      <h1>"Журналіст" Портнов сходив в офіс Зеленського, щоб поскаржитися на журналістів</h1>
      <address>
        <time datetime="2019-11-18T12:33:00+00:00">18 Nov 2019, 12:33</time>
      </address>
      <p>Ексзаступник глави адміністрації Віктора Януковича Андрій Портнов повідомив, що 18 листопада зустрівся в офісі президента з заступником голови ОП Кирилом Тимошенком і поговорив про свободу слова та журналістів.</p>
      <p><b>Джерело:</b> <a href="https://web.telegram.org/#/im?p=@PortnovUA">Telegram</a>-канал Портнова, <a href="https://www.president.gov.ua/news/ofis-prezidenta-vzyav-do-vidoma-argumenti-andriya-portnova-u-58385?fbclid=IwAR2QApJo8iVp5QpSv-6pS5nZCoWfDC1IU1wDCKqk7FUTImEtWXNyhdCEnaM">пресслужба</a> Офісу президента</p>
      <p><b>Дослівно Портнов:</b> "Зустріч з заступником голови Офісу президента Кирилом Тимошенко відбулася за підсумками попереднього засідання Ради з питань свободи слова та захисту журналістів, в рамках якого функціонери Радіо Свобода дезінформували керівництво країни про проблеми з безпекою їх журналістів.</p>
      <p>На сьогоднішній зустрічі мною була виражена зустрічна стурбованість ситуацією зі свободою слова, захистом прав і свобод громадян, випадками перешкоджання професійній адвокатської та журналістської діяльності, протиправним втручанням в приватне життя громадян і проведенням незаконних оперативно-технічних заходів під виглядом журналістської діяльності".</p>
      <p><b>Дослівно ОП:</b> "Портнов наголосив, що занепокоєний загрозою свободі слова та перешкоджанням його адвокатській і журналістській діяльності, оскільки є штатним телеведучим каналу "112 Україна" і має офіційне редакційне завдання".</p>
      <p><b>Деталі:</b> Портнов написав, що як приклад навів Тимошенко випадок з діяльністю журналістів "Радіо Свобода". Він також заявив, що сподівається на "швидке" і "ефективне" розслідування "протиправної діяльності" журналістів.</p>
      <p>Він заявив, що журналісти не мають законних підстав його переслідувати: він уже 6 років як не держслужбовець. </p>
      <p>За його словами, стеження шкодить його адвокатській діяльності, бо ніхто не захоче стати клієнтом такого адвоката.</p>
      <p>У ОП відзначили, що візьмуть до відома "аргументи Портнова у конфлікті з журналістами "Радіо Свобода".</p>
      <p>В офісі Зеленського називають Портнова "адвокатом і журналістом".</p>
      <p><b>Що було раніше: </b>14 листопада в Офісі президента відбулося перше засідання Ради з питань свободи слова та захисту журналістів, де заслухали поліцію і МВС стосовно справ <a href="https://www.pravda.com.ua/news/2019/11/14/7231988/">за заявами журналістів</a> видання "Радіо Свобода" й ексзаступника голови Адміністрації президента Андрія Портнов.</p>
      <p>
        <b>Нагадаємо:</b>
      </p>
      <ul>
        <li>Поліція розпочала кримінальне провадження за фактом погроз журналістам <a href="https://www.pravda.com.ua/news/2019/11/7/7231236/">"Радіо Свобода"</a> з боку Портнова.</li>
        <li>Після цього Нацполіція отримала заяву адвоката Андрія <a href="https://www.pravda.com.ua/news/2019/11/7/7231303/">Портнова </a>і розпочала кримінальне провадження щодо перешкоджання діяльності журналістів та порушення недоторканності приватного життя.</li>
        <li>Крім того провадження щодо <a href="https://www.pravda.com.ua/news/2019/11/18/7232272/">погроз від Портнова прокурорам</a> Генпрокуратури є в Служби безпеки.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/18/7232272/"/>
        <a href="https://www.pravda.com.ua/news/2019/11/15/7232045/"/>
        <a href="https://www.pravda.com.ua/news/2019/11/14/7231988/"/>
      </related>
    </article>
  </body>
</html>