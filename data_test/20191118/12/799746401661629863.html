<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103167/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T12:21:26+00:00"/>
    <meta property="og:title" content="Німеччина оголошує про збільшення витрат на оборону перед самітом НАТО"/>
    <meta property="og:description" content="Німеччина збільшить свої оборонні витрати в наступному році, щоб наблизитися до мети у 2%, як того вимагає НАТО."/>
  </head>
  <body>
    <article>
      <h1>Німеччина оголошує про збільшення витрат на оборону перед самітом НАТО</h1>
      <address>
        <time datetime="2019-11-18T12:21:26+00:00">18 Nov 2019, 12:21</time>
      </address>
      <p>Німеччина збільшить свої оборонні витрати в наступному році, щоб наблизитися до мети у 2%, як того вимагає НАТО.</p>
      <p>Про це повідомляє "Європейська правда" із посиланням на <a href="https://www.dpa-international.com/">DPA</a>.</p>
      <p>За даними агентства, незадовго до грудневого саміту НАТО Німеччина повідомить альянс, що витратить на оборону 50,25 мільярда євро або 1,42 відсотка валового внутрішнього продукту.</p>
      <p>У 2019 році оборонний бюджет країни склав 1,36 відсотка.</p>
      <p>Німецький показник у 50,25 мільярда євро відповідає збільшенню приблизно на 6,2 відсотка у порівнянні з поточними витратами в 47,32 мільярда євро.</p>
      <p>Як відомо, на минулорічному саміті НАТО президент США Дональд Трамп погрожував вийти з блоку, якщо всі союзники не витрачатимуть 2% свого ВВП на оборону.</p>
      <p>Він регулярно скаржиться на несправедливий розподіл фінансового тягаря в НАТО і, зокрема, критикує Німеччину.</p>
      <p>НАТО закликало усіх союзників представити свої нові прогнози на 2020 рік до зустрічі глав держав та урядів у Лондоні 3-4 грудня. Нові цифри вперше будуть обговорені на зустрічі міністрів закордонних справ у середу.</p>
      <p>Раніше міністр оборони Німеччини Аннегрет Крамп-Карренбауер <b><a href="https://www.eurointegration.com.ua/news/2019/11/7/7102759/">заявляла</a></b>, що Німеччина витрачатиме на оборону 2% свого ВВП до 2031 року, тоді як лідери НАТО домовилися досягти такого рівня витрат до 2024 року.</p>
    </article>
  </body>
</html>