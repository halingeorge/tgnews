<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/studenti-bdmu-proveli-fleshmob-na-pidtrimku-peredchasno-narodzhenim-dityam-380469"/>
    <meta property="og:site_name" content="Погляд"/>
    <meta property="article:published_time" content="2019-11-18T12:37:00+00:00"/>
    <meta property="og:title" content="Студенти БДМУ провели флешмоб на підтримку передчасно народженим дітям"/>
    <meta property="og:description" content="Студенти БДМУ зорганізували флешмоб «Ранні пташки»"/>
  </head>
  <body>
    <article>
      <h1>Студенти БДМУ провели флешмоб на підтримку передчасно народженим дітям</h1>
      <h2>На Буковині народжується 350-400 передчасно народжених дітей</h2>
      <address>
        <time datetime="2019-11-18T12:37:00+00:00">18 Nov 2019, 12:37</time>
      </address>
      <p>17 листопада 2019 року відзначають День передчасно народжених дітей, висловлюючи свою підтримку та любов маленьким дітлахам.</p>
      <p>Студентство 5-6 курсів, лікарі-інтерни і співробітники кафедри педіатрії та дитячих інфекційних хвороб (зав. кафедри проф. Колоскова О.К.)організували флешмоб підтримки особливих маленьких пацієнтів, одягнувши фіолетові шапочки(саме фіолетовий колір – це колір «поспішайчиків»). Зроблені фігури пташки, як символ «ранніх пташок» та серця, як символу любові, дихали у ритмі передчасного народження. Про це йдеться на сайті БДМУ.</p>
      <p>Політ символічної пташки завершився новими сподіваннями і мріями, що кількість передчасно народжених дітей зменшиться, а число, тих хто житиме, наперекір усьому, збільшуватиметься завдяки вмілим рукам, професійній майстерності, щирим серцям та відкритим душам кожного хто причетний до такої великої справи, як рятувати життя.</p>
      <blockquote>Час іноді буває союзником або ж випереджає події, які хотілось би затримати. В медицині, особливо в педіатрії розрахунок життя може вимірюватися тижнями, годинами, секундами. Так з’являються передчасно маленькі жителі нашої планети. І цей маленький особливий організм потребує додаткової уваги, догляду та медичної допомоги.</blockquote>
      <p>Зауважимо, що викладачі та студенти 12 листопада взяли активну участь у заході з нагоди сьогоднішнього дня - презентації фотовиставки вже дорослих передчасно народжених діток, а також календарів, які можна придбати в рамках благодійності. Кошти від продажу календарів витратять на придбання газового аналізатора крові для обласної дитячої клінічної лікарні. «Захід проводимо для того, щоб привернути увагу суспільства до проблеми передчасно народжених дітей. В рамках заходу ми проводимо майстер-класи психолога, логопеда. Також показуємо міні-виставу, підготували солодкий стіл та подарунки для діток», - розповіла<b> асистент кафедри педіатрії та дитячих інфекційних хвороб БДМУ Олена Власова</b>, <b>головний спеціаліст ДОЗ зі спеціальності «Неонатологія» Чернівецької ОДА.</b></p>
      <p>За її словами, щороку на Буковині народжується 350-400 передчасно народжених дітей. Часто вони мають проблеми неврологічного характеру, зі слухом, зором тощо. Саме тому важливо правильно доглядати та виходжувати передчасно народжених дітей. Виходжування таких діток починається в пологовому будинку, потім новонароджених переводять в реанімацію, а згодом - у відділення передчасно народжених дітей. Окрім того, лікарі проводять спеціальні навчання для мам таких діток. Наприклад, вони повинні вміти реагувати на різні критичні ситуації, які можуть статися. Їх вчать правильно годувати, носити, доглядати за шкірою дітей тощо.</p>
      <figure>
        <img src="https://media.pogliad.ua/news/article/2019/11/18/380469/123.w800.png"/>
      </figure>
      <related>
        <h4>Схожі записи</h4>
        <a href="https://pogliad.ua/news/sport/na-ploschi-filarmoniyi-u-chernivcyah-proveli-rankovu-ruhanku-369900"/>
        <a href="https://pogliad.ua/news/education/u-chernivcyah-proveli-ekologichnu-akciyu-bdmu-proti-plastiku-369408"/>
        <a href="https://pogliad.ua/news/chernivtsi/z-nagodi-dnya-svyatogo-mikolaya-studenti-ta-vikladachi-bdmu-proveli-blagodiyni-akciyi-365015"/>
        <a href="https://pogliad.ua/news/chernivtsi/studenti-mediki-u-chernivcyah-proveli-akciyu-z-nagodi-dnya-ditini-363593"/>
      </related>
    </article>
  </body>
</html>