<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/otbranata-ni-se-garantira-samo-v-ramkite-na-nato-obyavi-borisov-pred-stoltenberg.html"/>
    <meta property="og:site_name" content="News.bg"/>
    <meta property="article:published_time" content="2019-11-18T12:36:41+00:00"/>
    <meta property="og:title" content="Отбраната ни се гарантира само в рамките на НАТО, обяви Борисов пред Столтенберг"/>
    <meta property="og:description" content="В края на 2019 г. ще стигнем 3,1% от БВП за отбрана"/>
  </head>
  <body>
    <article>
      <h1>Отбраната ни се гарантира само в рамките на НАТО, обяви Борисов пред Столтенберг</h1>
      <address>
        <time datetime="2019-11-18T12:36:41+00:00">18 Nov 2019, 12:36</time>
      </address>
      <p>Премиерът Бойко Борисов проведе телефонен разговор с генералния секретар на НАТО Йенс Столтенберг, съобщиха от правителствената пресслужба.</p>
      <p>"За нас - <b>националната сигурност и отбрана на България са гарантирани само в рамките на колективната отбрана на НАТО</b>", изтъкна Борисов пред Столтенберг.</p>
      <p>Двамата разговаряха в навечерието на Срещата на върха между държавните и правителствени ръководители на страните членки от НАТО, която ще се проведе на <b>3 и 4 декември 2019 г. в Лондон</b>.</p>
      <p>За Борисов единството на Европа и Северна Америка е по-важно от всякога на фона на днешните рискове и предизвикателства пред международната среда за сигурност. "<b>За България трансатлантическата връзка е в основата на нашата колективна отбрана</b>", акцентира Бойко Борисов.</p>
      <p>В хода на разговора си със Столтенберг премиерът отбеляза, че от началото на 2018 г. България успешно прилага <b>националния План за нарастване на отбранителните разходи до 2024</b> г. </p>
      <p>"<b>С авансовото плащане на 8 броя самолети F-16V Block 70 тази цел вече е постигната и в края на настоящата 2019-а година разходите се очаква да достигнат 3,1% от БВП</b>", очерта премиерът Борисов. Той посочи пред Столтенберг, че целите на страната ни са фокусирани в три основни области - повишаване на разходите за отбрана, модернизация и превъоръжаване, и <b>преодоляване на дефицита на личен състав във Въоръжените сили</b>", заяви Борисов по време на разговора.</p>
      <p>По думите му се очаква <b>в следващите години страната ни да реализира ключовите проекти по модернизацията</b> (придобиването на нови бойни самолети, кораби и бойни машини). </p>
      <p>"<b>България ще продължи да оказва подкрепа на усилията на Алианса към постигане на световен мир и сигурност</b>. Разглеждаме <b>участието си в мисии и операции на НАТО като основен приоритет</b> и възнамеряваме да запазим ангажимента и приноса си към тях", допълни Борисов.</p>
      <p>Той <b>акцентира върху ролята на съвместните военни учения</b>, които допринасят за подобряването на оперативната съвместимост на българските въоръжени сили с тази на други държави членки на НАТО.</p>
      <p>Борисов и Столтенберг обсъдиха още укрепването на сътрудничеството между НАТО и ЕС, тъй като именно Алиансът е фундаментът на колективната отбрана в Европа. "<b>Само заедно, обединени в НАТО, можем да се справим с предизвикателствата и заплахите пред сигурността</b> на нашите общества", изтъкна премиерът Борисов. </p>
      <p>И двамата са категорични, че заедно трябва да защитаваме нашите споделени ценности и принципи - <b>свобода, човешки права, демокрация, върховенство на закона</b>, което ни прави силни и способни.</p>
      <p><b>Столтенберг <a href="https://news.bg/politics/stoltenberg-katsa-v-sofiya-tazi-vecher.html">посети България</a> през пролетта на 2019 г. по <a href="https://news.bg/politics/stoltenberg-u-nas-provezhda-rabotna-vecherya-s-borisov.html">покана на</a> премиера Борисов</b>, която бе отправена към генералния секретар на НАТО по време на Общото събрание на ООН в Ню Йорк през 2018-а на приема на американския президент Доналд Тръмп. </p>
    </article>
  </body>
</html>