<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/saudi-aramco-se-nadprevarva-za-rekordno-listvane-s-1-7-triliona-dolara.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T12:38:15+00:00"/>
    <meta property="og:title" content="Saudi Aramco се надпреварва за рекордно листване с 1,7 трилиона долара"/>
    <meta property="og:description" content="Оценката е по-малка от плановете на Мохамед бин Салман, но остава най-голямата в света"/>
  </head>
  <body>
    <article>
      <h1>Saudi Aramco се надпреварва за рекордно листване с 1,7 трилиона долара</h1>
      <address>
        <time datetime="2019-11-18T12:38:15+00:00">18 Nov 2019, 12:38</time>
      </address>
      <p>Saudi Aramco струва до 1,7 трилиона долара в ценовия диапазон, определен от нефтения гигант в неделя, предава Reuters. Това е под 2 трилиона долара - сумата, търсена от престолонаследника на Саудитска Арабия. Въпреки разликата ходът поставя държавната компания в ситуацията на най-голямото първично публично предлагане в света.</p>
      <p>Aramco не може да продава акциите си директно на инвеститори в САЩ и други пазари, тъй като листването ще бъде ограничено до саудитците и онези чуждестранни институции, на които е разрешено да инвестират в фондовия пазар на кралството.</p>
      <p>Петролният гигант заяви, че планира да продаде 1,5% от компанията, или около 3 милиарда акции, в индикативен ценови диапазон от 30 риала до 32 риала. По този начин излизането на борсата се оценява на цели 96 милиарда риала (25,6 милиарда долара) и дава на компанията потенциална пазарна стойност между 1,6 трилиона и 1,7 трилиона долара.</p>
      <p>Това най-вероятно ще надмине листването на китайския гигант в електронната търговия Alibaba на борсата в Ню Йорк през 2014 година, което възлизаше на 25 милиарда долара.</p>
      <p>Aramco започна своето предлагане на 3 ноември след поредица от тестови стартирания. Престолонаследникът Мохамед бин Салман се стреми да събере милиарди долари за инвестиции отрасли, различни от петролния, като целта е да се създаде заетост и да се диверсифицира най-големия световен износител на суров петрол.</p>
      <p>В оригиналния си проспект, публикуван на 9 ноември, Aramco заяви, че вътрешното листване ще бъде направено както с институционални инвеститори извън САЩ съгласно Регламент "S" на Закона за ценните книжа на САЩ от 1933 година, така и вътре в САЩ, съгласно Регламент 144A от същия закон.</p>
      <p>В неделя обаче в допълнение към проспекта Aramco заяви, че са премахнали всички позовавания на подобни разпоредби. Според трима източници на агенцията, запознати отблизо с въпроса, ходът се дължи на опасенията, че листването няма да има търсения интерес на международната сцена.</p>
      <p>"Мисля, че това е отражение на слабото международно търсене", тълкува управляващият директор на MENA Advisors Рори Фийф.</p>
      <p>Aramco тепърва ще обяви всички инвеститори в сделката и следва официално да оповести датата на регистрация.</p>
      <p>Анализаторите от банки, работещи на борсата в Рияд, дават на оценка от 1,2 трилиона до 2,3 трилиона долара за дебюта на Aramco, а по-ниската стойност от първоначалната цел на престолонаследника Мохамед подчертава предизвикателствата пред компанията.</p>
      <p>Aramco е най-печелившата компания в света с планиран дивидент в размер на 75 милиарда долара през следващата година, което е повече от пет пъти по-голямо от изплащането от Apple, която е най-голямата от всички компания в индекса S&amp;P 500.</p>
      <p>Цената на петрола в момента обаче поставя листването под въпрос особено когато се очаква глобалното търсене да си забави от 2025 година заради строгите мерки срещу вредните емисии.</p>
      <p>При излизането на борсата на компанията съществува и политически риск, тъй като саудитското правителство, което разчита на Aramco за по-голямата част от финансирането си, ще продължи да контролира компанията, а това не се харесва на инвеститорите.</p>
    </article>
  </body>
</html>