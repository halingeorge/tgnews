<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-lvovi-susidi-prizovnika-pobili-pracivnika-viyskkomatu--640696.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T12:30:49+00:00"/>
    <meta property="og:title" content="У Львові сусіди призовника побили працівника військкомату"/>
    <meta property="og:description" content="Призовник, завдяки бійці, залишився без повістки, а його сусідам загрожує кримінальна відповідальність за нанесення тілесних ушкоджень"/>
  </head>
  <body>
    <article>
      <h1>У Львові сусіди призовника побили працівника військкомату</h1>
      <address>
        <time datetime="2019-11-18T12:30:49+00:00">18 Nov 2019, 12:30</time>
      </address>
      <h4>Призовник, завдяки бійці, залишився без повістки, а його сусідам загрожує кримінальна відповідальність за нанесення тілесних ушкоджень</h4>
      <p>Під час вручення повістки в армію на працівника Сихівського районного військового комісаріату напали сусіди призовника.</p>
      <p>Про це повідомляє <a href="https://zaxid.net/u_lvovi_pobili__pratsivnika_viyskkomatu_pid_chas_sprobi_vruchiti_povistku_prizovniku_n1493097?utm_source=feedly&amp;utm_medium=webfeeds">Zaxid.net</a>.</p>
      <p>«Сусід, який спустився, перебуваючи в стані алкогольного сп’яніння, запропонував представникам військкомату вийти для бесіди на вулицю. Під час руху сходами ця особа завдала офіцеру декілька ударів руками в голову. Після того, як військовослужбовець втратив рівновагу, чоловік продовжив завдавати удари ногами в голову. Згодом до цієї бійки долучився колега нападника», – розповідають у прес-службі обласного військкомату.</p>
      <p>Коли учасники бійки вийшли з під’їзду, то повз будинок проїжджало авто патрульної поліції.</p>
      <p>У пресслужбі зазначають, що побачивши авто, кривдники втекли до себе у квартиру та продовжили погрози з вікна квартири.</p>
      <p>Призовник, завдяки бійці, залишився без повістки, а його сусідам загрожує кримінальна відповідальність за нанесення тілесних ушкоджень.</p>
      <p>Працівник військкомату звернувся із заявою у Галицький райвідділ поліції та у лікарню, де надали медичну допомогу. Зараз його життю та здоров’ю нічого не загрожує. Відомо, що особу одного із нападників-сусідів поліція уже встановила.</p>
      <p>Працівник Сихівського районного військового комісаріату прийшов до призовника, який проживає на вул. Татарській, 2а. Мешканець другого поверху будинку не реагував на надіслані йому поштою запрошення у військкомат, тому йому мали вручити повістку особисто. Чоловік відчинив двері і попросив у працівника комісаріатам почекати, поки він візьме свій телефон. Взявши телефон, призовник подзвонив друзям-сусідам, аби вони втрутились у ситуацію.</p>
      <related>
        <a href="https://glavcom.ua/vinnytsia/news/do-prizovnikiv-yaki-uhilyayutsya-vid-sluzhbi-zavitayut-predstavniki-viyskkomatu-640574.html"/>
        <a href="https://glavcom.ua/news/led-ne-vidirvali-vuho-odiozniy-zhurnalist-u-pryamomu-efiri-otrimav-na-gorihi-za-ultraradikaliv-638952.html"/>
        <a href="https://glavcom.ua/news/u-lvovi-znovu-pobilisya-futbolni-fanati-video-638521.html"/>
      </related>
    </article>
  </body>
</html>