<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/18/banca-macerata-rugby-esulta-battuta-lanconitana-al-longarini/1326422/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-18T12:40:01+00:00"/>
    <meta property="og:title" content="Banca Macerata Rugby esulta, battuta l’Anconitana al Longarini"/>
    <meta property="og:description" content="PALLA OVALE - Gli uomini di coach Cerqueti vincono 10 a 3 al termine di una bella prestazione"/>
  </head>
  <body>
    <article>
      <h1>Banca Macerata Rugby esulta, battuta l’Anconitana al Longarini</h1>
      <h2>PALLA OVALE - Gli uomini di coach Cerqueti vincono 10 a 3 al termine di una bella prestazione</h2>
      <address><time datetime="2019-11-18T12:40:01+00:00">18 Nov 2019, 12:40</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F18%2Fbanca-macerata-rugby-esulta-battuta-lanconitana-al-longarini%2F1326422%2F">Condividi235</a><a href="https://twitter.com/intent/tweet?text=Banca+Macerata+Rugby+esulta%2C++battuta+l%27Anconitana+al+Longarini&amp;url=https%3A%2F%2Fwww.cronachemaceratesi.it%2F2019%2F11%2F18%2Fbanca-macerata-rugby-esulta-battuta-lanconitana-al-longarini%2F1326422%2F">Tweet</a>Email235 Condivisioni</p>
      <p> </p>
      <p> </p>
      <p>
        <b>Una partita d’altri tempi quella che si è giocata domenica a Villa Potenza, dove tra fango e sudore l’Amatori Rugby Macerata supera per 10 a 3 L’Unione Rugbistica Anconitana, al termine di una vera e propria battaglia agonistica per ottanta minuti.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/banca-macerata-rugby-1-2-325x249.jpg"/>
      </figure>
      <p>Il quindici di coach Cerqueti è sceso in campo con grande determinazione, nonostante diverse assenze tra le proprie fila, mettendo sotto pressione i dorici fin dall’inizio. Notevole il lavoro delle seconde e terze linee sui punti d’incontro, con ripartenze veloci orchestrate dall’asse mediana e condite dagli strappi continui in avanzamento dell’estremo Romagnoli-Poloni. Le mete di Acciarresi e Giannola sono state il coronamento di una superiorità collettiva, che solo un calcio piazzato degli ospiti ha parzialmente rimesso in discussione. Qualche sofferenza negli ultimi dieci minuti, quando la Banca Macerata è rimasta in 14 per un cartellino giallo comminato a Leaua (peraltro uno dei migliori in campo). Il fischio finale liberatorio ha scatenato gli applausi del folto pubblico presente al Longarini, dove già in mattinata l’Under 18 aveva superato i pari età di Gubbio per 19 a 12. Sconfitte onorevoli per le Under 16 e 14, mentre il minirugby torna felice dal raggruppamento di Ascoli con negli occhi la bella prestazione dei piccoli “Armosauri” dell’Under 10.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/banca-macerata-rugby-2-2-650x488.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/banca-macerata-rugby-4-1-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/banca-macerata-rugby-1-650x488.jpeg"/>
      </figure>
    </article>
  </body>
</html>