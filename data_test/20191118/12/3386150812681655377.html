<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/crime/atlast-hike-problems-prajakta-mali/"/>
    <meta property="og:site_name" content="Lokmat"/>
    <meta property="article:published_time" content="2019-11-18T12:20:22+00:00"/>
    <meta property="og:title" content="अखेर प्राजक्ता माळीच्या अडचणीत वाढ"/>
    <meta property="og:description" content="कोर्टात सुनावणीसाठी हजर न राहिल्याने तिच्याविरोधात वॉरंट जारी करण्यात आलं आहे."/>
  </head>
  <body>
    <article>
      <h1>अखेर प्राजक्ता माळीच्या अडचणीत वाढ</h1>
      <h2>कोर्टात सुनावणीसाठी हजर न राहिल्याने तिच्याविरोधात वॉरंट जारी करण्यात आलं आहे.</h2>
      <address><time datetime="2019-11-18T12:20:22+00:00">18 Nov 2019, 12:20</time> by <a rel="author" href="https://www.lokmat.com/author/online-lokmat/" target="_blank">ऑनलाइन लोकमत</a></address>
      <p>
        <b>ठळक मुद्दे</b>
      </p>
      <ul>
        <li>
          <b>आणखी एक समन्स कोर्टाकडून बजावले जाईल, अशी माहिती मिळत आहे.</b>
        </li>
        <li>
          <b>प्राजक्ता माळी हिच्याविरोधात ५ एप्रिल रोजी काशिमीरा पोलीस ठाण्यात अदखलपात्र गुन्हा (एनसी) दाखल करण्यात आला होता.</b>
        </li>
      </ul>
      <p><a href="https://www.lokmat.com/topics/mumbai/">मुंबई</a> - फॅशन डिझायनर जान्हवी मनचंदा हिला मारहाण केल्याचा आरोप असलेली अभिनेत्री <a href="https://www.lokmat.com/topics/prajakta-mali/">प्राजक्ता माळीविरोधात</a> जामीनपात्र अटक वॉरट जारी करण्यात आला आहे. कोर्टात सुनावणीसाठी हजर न राहिल्याने तिच्याविरोधात वॉरंट जारी करण्यात आलं आहे.<br/><br/><a href="https://www.lokmat.com/topics/prajakta-mali/">प्राजक्ता माळी</a> हिच्याविरोधात ५ एप्रिल रोजी काशिमीरा पोलीस ठाण्यात अदखलपात्र गुन्हा (एनसी) दाखल करण्यात आला होता. बुक्क्याने मारहाण करत शिवीगाळ केल्याचा आरोप जान्हवी मनचंदा हिने केला होता. त्यानंतर मनचंदा यांनी माळी हिच्याविरुद्ध ठाणे कोर्टात धाव घेत तक्रार केली होती. कोर्टाने तक्रार दाखल करून घेतली. तसेच धमकीचे ५०६ कलमही कोर्टाने वाढविल्याने माळी हिच्या अडचणीत आणखी वाढ झाली आहे. कोर्टाने समन्स बजावत २६ जून रोजी कोर्टात सुनावणीसाठी हजार राहण्याचे आदेश दिले होते. समन्स घेऊन पोलीस माळी हिच्या घरी गेले होते. मात्र, घरी कोणीच नव्हते. त्यामुळे समन्स परत आले. <a href="https://www.lokmat.com/topics/police/">पोलिसांनी</a> शेजाऱ्यांकडे चौकशी केली. दरम्यान,जून महिन्यात या प्रकरणी न्या. व्ही. व्ही. राव जडेजा यांच्या कोर्टात सुनावणी पार पडली. मात्र माळी गैरहजर राहिल्याने सुनावणी होऊ शकली नाही. मनचंदा हिचे वकील पवार यांनी वॉरंट काढण्याबाबत कोर्टाकडे विनंती केली. मात्र कोर्टाने सध्या वॉरंट न काढता सुनावणीसाठी कोर्टात पुन्हा उपस्थित राहण्याची माळीला संधी दिली. त्यामुळे आणखी एक समन्स कोर्टाकडून बजावले जाईल, अशी माहिती मिळत आहे.<br/><br/><b>नेमकं काय आहे हे प्रकरण ?</b><br/>मराठी सिनेसृष्टीतील अभिनेत्री प्राजक्ता माळीवर तिच्या फॅशन डिझायनरला शिवीगाळ करत मारहाण केल्याचा आरोप केला आहे. याप्रकरणी काशिमीरा पोलीस ठाण्यात तक्रार दाखल करण्यात आली आहे. प्राजक्ताने शोदरम्यान दिलेले कपडे योग्य नसल्याच्या कारणावरून आपल्याला मारहाण तसेच शिवीगाळ केल्याची तक्रार फॅशन डिझायनर जान्हवी मनचंदा हिने काशिमीरा पोलीस ठाण्यात केली होती. या प्रकरणाशी संबंधित प्राजक्ता आणि जान्हवी यांच्या संभाषणाचा व्हॉट्स अ‍ॅप स्क्रीनशॉटही वायरल झाला होता. यामध्ये या प्रकरणाबद्दल तक्रार नोंदवणार असल्याचं जान्हवी म्हणत आहे. तर प्राजक्ता माळीने माझे वडील पोलीस असून माझे काका वकील असल्याने मला फरक पडत नसल्याचं इशारा तिने व्हॉट्स अ‍ॅप मेसेजला दिलेल्या प्रतिउत्तरातून दिसत आहे. <a href="https://www.lokmat.com/topics/police/">पोलिसांनी</a> प्राजक्ता माळीविरोधात भा. दं. वि. कलम ३२३ आणि ५०४ अन्वये तक्रार दाखल केली होती.</p>
      <p> </p>
      <figure>
        <img src="https://d3pc1xvrcw35tl.cloudfront.net/images/686x514/cr2_201911326443.jpg"/>
      </figure>
      <figure>
        <img src="https://d3pc1xvrcw35tl.cloudfront.net/images/686x514/cr1_201911326442.jpg"/>
      </figure>
    </article>
  </body>
</html>