<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/spolek-neoficialni-novorocni-ohnostroj-v-praze-pocti-karla-gotta/1822411?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T12:37:00+00:00"/>
    <meta property="og:title" content="Spolek: Neoficiální novoroční ohňostroj v Praze poctí Karla Gotta"/>
    <meta property="og:description" content="Praha - Spolek Ohňostroj pro Prahu, který chce v Praze navzdory rozhodnutí magistrátu uspořádat novoroční ohňostroj, jej plánuje věnovat nedávno zesnulému Karlu Gottovi. Show by se měla jmenovat Praha Božská. ČTK to sdělil předseda spolku Jan Šaršoun. Organizátoři na akci sbírají peníze přes transparentní účet, potřebují vybrat nejméně milion korun. Zatím jim lidé poslali asi 45.000 korun, plánují je podpořit opoziční zastupitelé za ANO. Vedení Prahy rozhodlo, že nahradí tradiční ohňostroj tzv. videomappingem, tedy promítáním na budovu Národního muzea."/>
  </head>
  <body>
    <article>
      <h1>Spolek: Neoficiální novoroční ohňostroj v Praze poctí Karla Gotta</h1>
      <address><time datetime="2019-11-18T12:37:00+00:00">18 Nov 2019, 12:37</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Spolek Ohňostroj pro Prahu, který chce v Praze navzdory rozhodnutí magistrátu uspořádat novoroční ohňostroj, jej plánuje věnovat nedávno zesnulému Karlu Gottovi. Show by se měla jmenovat Praha Božská. ČTK to sdělil předseda spolku Jan Šaršoun. Organizátoři na akci sbírají peníze přes transparentní účet, potřebují vybrat nejméně milion korun. Zatím jim lidé poslali asi 45.000 korun, plánují je podpořit opoziční zastupitelé za ANO. Vedení Prahy rozhodlo, že nahradí tradiční ohňostroj tzv. videomappingem, tedy promítáním na budovu Národního muzea.</p>
      <p>Jako důvod zrušení pyrotechnické show zástupci vedení města uvedli její negativní důsledky, především hluk, který ruší zvířata. Podle zástupců spolku Ohňostroj pro Prahu tím narušili dlouholetou a mezi Pražany oblíbenou tradici. Problém podle nich navíc představuje neorganizované silvestrovské odpalování v ulicích, nikoliv profesionálně připravené ohňostroje. "Řízené ohňostroje mají zcela minimální, takřka žádný dopad," uvedl Šaršoun. Dodal, že spolek připravuje přednášky pro veřejnost a školy o zábavní pyrotechnice.</p>
      <p>S nápadem věnovat plánovaný ohňostroj Karlu Gottovi se podle předsedy na spolek obrátilo několik lidí a následně předseda zastupitelského klubu ANO a poslanec Patrik Nacher. Minulý týden na facebooku uvedl, že se domluvil s několika dalšími pražskými zastupiteli za ANO na tom, že sbírku na ohňostroj podpoří a navrhne, aby byla tematicky věnována zesnulému zpěvákovi. "Až výzva pana Nachera nám dodala potřebnou jistotu, že je to dobrý nápad," uvedl Šaršoun.</p>
      <p>Pokud by se organizátorům podařilo vybrat dostatek peněz, z legislativního hlediska by neměli mít s uspořádáním ohňostroje problém. Zábavní pyrotechniku sice v metropoli reguluje zvláštní vyhláška, zákaz ale na Silvestra a Nový rok neplatí. "Pořádání jakéhokoliv ohňostroje v daném termínu žádnému souhlasu ze strany magistrátu nepodléhá," uvedl mluvčí Prahy Vít Hofman.</p>
      <p>Pro ohňostroje obecně platí pouze ohlašovací povinnost, a to městské části a místnímu hasičskému sboru. Profesionální ohňostroje může odpalovat jenom firma nebo osoba, která k tomu má odbornou způsobilost. Pro spolek Ohňostroj pro Prahu by měla show zajistit firma Makalu Fireworks, která zajistila posledních pět pražských novoročních ohňostrojů.  </p>
      <p>Město již vybralo agenturu, která za téměř dva miliony korun zajistí videomapping na Národní muzeum s názvem My, Praha. Magistrát firmu vybral napodruhé, do prvního výběrového řízení se nikdo nepřihlásil. Proti prvnímu tendru magistrát odstranil z podmínek povinnost zajistit bezpečnost akce, kterou si vezme na starost město.</p>
      <p>Minulé vedení magistrátu zvažovalo tzv. tichý ohňostroj s ohledem na domácí mazlíčky a volně žijící zvířata, protože je hlasité rány stresují. Magistrát oslovil odborníky, kteří uvedli, že to vzhledem k rozsahu show není reálné. Současná koalice Pirátů, Prahy Sobě a Spojených sil pro Prahu (TOP 09 a STAN) zvolila jako řešení promítání na budovu.</p>
      <p>Ohňostroje byly v minulosti odpalovány například z Letné, Vítkova, Petřína nebo z pontonu na Vltavě. Ohňostroj na začátku letošního roku tematicky připomněl sametovou revoluci a stál 1,7 milionu korun.</p>
    </article>
  </body>
</html>