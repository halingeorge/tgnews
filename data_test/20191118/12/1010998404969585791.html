<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/sazdateljat-na.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T12:38:00+00:00"/>
    <meta property="og:title" content="Създателят на „Уикипедия” Джими Уейлс стартира алтернатива на „Фейсбук”"/>
    <meta property="og:description" content="Съдържанието в „WT: Social” ще се контролира и редактира от потребителите"/>
  </head>
  <body>
    <article>
      <h1>Създателят на „Уикипедия” Джими Уейлс стартира алтернатива на „Фейсбук”</h1>
      <h2>Съдържанието в „WT: Social” ще се контролира и редактира от потребителите</h2>
      <address>
        <time datetime="2019-11-18T12:38:00+00:00">18 Nov 2019, 12:38</time>
      </address>
      <p>Един от създателите на „Уикипедия” - Джими Уейлс, тихомълком е стартирал социална мрежа, която ще конкурира „Фейсбук” и „Туитър”, пише вестник „Файнейшъл таймс”. По този начин той се надява да се пребори със заблуждаващите „кликбайт” заглавия, които доминират в другите мрежи. Новият му проект ще бъде „новинарски фокусиран”.</p>
      <p>Неговият сайт „<a href="https://wt.social/">WT: Social</a>” позволява на потребителите да споделят линкове към статии и да ги обсъждат във фийд, който е доста близък като стил до този на „Фейсбук”. За новото си начинание Уейлс прилага бизнес модела на „Уикипедия”: „WT: Social” ще разчита на дарения от потребителите, а не на рекламни постъпления. Според Уейлс именно рекламите са причина за окуражаването на „грешно взаимодействие” в останалите социални медии.</p>
      <p>„Бизнес моделът на социалните мрежи е проблематичен и превръща нискокачественото съдържание в победител. На хората им е писнало от целия този боклук”, смята Уейлс.</p>
      <p>Докато алгоритъмът на „Фейсбук” и „Туитър” подрежда постовете според харесванията и броя коментари, „WT: Social” ще поставя най-новите публикации и линкове най-отпред.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025993.jpg"/>
      </figure>
      <p>Все пак и новата социална мрежа смята да въведе бутон за гласуване под постовете, който ще позволи на потребителите да препоръчват качествените истории.</p>
      <p>Новата социална мрежа вече има 50 000 потребители, като само за седмица те са се удвоили. Все пак засега тя остава доста по-назад от „Фейсбук” с неговите 2 милиарда профила. Амбицията е да броят на хората да достигне 500 милиона души, разкрива Уейлс.</p>
      <p>Той е убеден, че „Нетфликс”, „Спотифай” и „Ню Йорк Таймс” са доказали със своя бизнес модел, че хората са готови да плащат за качествено съдържание онлайн и този модел е приложим и за новия му проект.</p>
      <p>Уейлс смята, че в новият му проект ще бъде приложима и политиката за редактиране на „Уикипедия”.</p>
      <p>„Цялото съдържание на платформата ще може да бъде редактирано”, разкрива Уейлс.</p>
      <p>За разлика от „Фейсбук”, който нае хиляди модератори в борбата с фалшивите новини и троловете, „WT:Social” поверява тази задача на потребителите.</p>
      <p>Макар че този модел се е оказал удачен за „Уикипедия”, не се знае доколко обаче ще е приложим за социална мрежа.</p>
      <p>„Това е радикален и луд експеримент за мен. И съм щастлив, че мога да каже, че не знам всички отговори”, казва Уейлс.</p>
      <p>През годините сме ставали свидетели на няколко опита за създаване на реална конкуренция на „Фейсбук” в сферата на социалните мрежи като „Ело” и „Диаспора”, но те не се оказаха успешни. „Гугъл +” също прекрати своето съществуване.</p>
      <p>Уейлс обаче вярва, че е настъпил правилния момент за такова начинание, което е свободно „кликбайт нонсенс”.</p>
    </article>
  </body>
</html>