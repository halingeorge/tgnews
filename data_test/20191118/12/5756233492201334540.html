<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622147/%D9%88%D8%A7%DA%A9%D9%86%D8%B4-%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%A8%D9%87-%D8%B7%D9%88%D8%B1-%D9%85%DA%A9%D8%B1%D8%B1-%D8%A7%D8%B2-%D8%B3%D9%84%D8%A7%D8%AD-%DA%AF%D8%B1%D9%85-%D9%88-%D8%B3%D8%B1%D8%AF-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D8%B1%D8%AF%D9%86%D8%AF%7C-%D9%85%D8%A7%D9%85%D9%88%D8%B1%D8%A7%D9%86-%D8%B1%D8%A7-%DA%AF%D8%B1%D9%88%DA%AF%D8%A7%D9%86-%DA%AF%D8%B1%D9%81%D8%AA%D9%86%D8%AF%7C-%D9%86%D8%B8%D8%A7%D9%85-%D8%A7%D8%B9%D8%AA%D8%B1%D8%A7%D8%B6-%D8%B1%D8%A7-%D8%AD%D9%82-%D9%87%D9%85%D9%87-%D9%85%D8%B1%D8%AF%D9%85-%D9%85%DB%8C%E2%80%8C%D8%AF%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T12:54:00+00:00"/>
    <meta property="og:title" content="واکنش سخنگوی دولت به اعتراضات بنزینی: به طور مکرر از سلاح گرم و سرد استفاده کردند| ماموران را گروگان گرفتند| نظام اعتراض را حق همه مردم می‌داند"/>
    <meta property="og:description" content="سخنگوی دولت با بیان اینکه حساب معترضین از اغتشاشگران جداست، گفت: اغتشاشگران می‌خواهند فضایی درست کنند که صدای به حق معترضین دلسوز هم شنیده نشود. خوشبختانه به سرعت مرزها مشخص شده و به همین دلیل مردم صف‌شان را جدا کردند."/>
  </head>
  <body>
    <article>
      <h1>واکنش سخنگوی دولت به اعتراضات بنزینی: به طور مکرر از سلاح گرم و سرد استفاده کردند| ماموران را گروگان گرفتند| نظام اعتراض را حق همه مردم می‌داند</h1>
      <h2>ربیعی گفته "کشور نیازمند اصلاحات ساختاری در اقتصاد است"</h2>
      <address>
        <time datetime="2019-11-18T12:54:00+00:00">18 Nov 2019, 12:54</time>
      </address>
      <p>
        <i>سخنگوی دولت با بیان اینکه حساب معترضین از اغتشاشگران جداست، گفت: اغتشاشگران می‌خواهند فضایی درست کنند که صدای به حق معترضین دلسوز هم شنیده نشود. خوشبختانه به سرعت مرزها مشخص شده و به همین دلیل مردم صف‌شان را جدا کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«علی ربیعی» ظهر امروز دوشنبه در نشست خبری خود با اصحاب رسانه با موضوع اصلاح قیمت بنزین گفت: این طرح براساس تصمیم شورای عالی هماهنگی سه قوه درخصوص تصمیم مهم و ملی اجرای طرح حمایت اجتماعی و معیشتی از اقشار کم برخوردار با منابع حاصل از اصلاح قیمت بنزین اجرا شد.</p>
      <p>وی با بیان اینکه اصلاح قیمت حامل‌های انرژی به ویژه بنزین در ۶۰ سال اخیر، همواره مهم و چالش‌برانگیز بوده است، اظهار داشت: دلایل متعددی برای اصلاح قیمت‌ها بیان شده و وجود دارد. در شرایط حاضر که کشور با بی‌سابقه‌ترین تحریم‌ها و فشارها روبه‌رو شده است، اصلی‌ترین دلیل برای اصلاح قیمت‌ها، ایجاد عدالت اجتماعی یا حرکت به سمت آن است. اقشار با دهک پایین جامعه تحت فشار هستند و دولت خود را موظف به حمایت از این قشار می‌داند.</p>
      <figure>
        <img src="https://aftabnews.ir/files/fa/news/1398/8/27/360796_882.jpg"/>
      </figure>
      <p>دستیار ارتباطات اجتماعی رئیس‌جمهور ادامه داد: می‌خواهیم هر چقدر می‌توانیم به قدرت خرید این خانواده‌ها بیفزاییم. باید این مسئله از محلی تامین می‌شد. درآمدهای دولت به خاطر کاهش فروش نفت، کاهش یافته و تامین منابع درآمدی دولت از طریق فروش نفت و مالیات یکی از هنرمندی‌هایی است که دولت داشته و حتی کارهای زیربنایی و ساخت و سازها معطل نمانده است.</p>
      <p>ربیعی با بیان اینکه تامین منابع برای حمایت معیشتی از منابع حاصل از اصلاح قیمت‌ها است، تصریح کرد: یکی از راه‌ها برای این کار مالیات است اما با توجه به ضرورت تولید و ایجاد اشتغال شاید ایجاد فشار بیشتر به تولیدگران کار منطقی و علمی نبود بنابراین بهترین منابع حمایت از اقشار پایین، توقف یارانه به اقشار برخودار و اختصاص آن به اقشار پایین بود.</p>
      <p>وی با تاکید بر اینکه اقشار برخودار بیشترین بهره‌مندی از یارانه بنزین را داشته‌اند، خاطرنشان کرد: خانواده‌های برخودار ۲۳ برابر از این یارانه‌ها بهره‌مند می‌شدند و لذا منطقی‌ترین راه ممکن اصلاح قیمت بنزین بود. در ۶۰ سال اخیر در خصوص بیماری اقتصاد ایران بحث‌های زیادی شده است. یکی از دلایل این بیماری، یارانه‌های پنهان و عدالت نابرابر در جامعه بوده است.</p>
      <p>سخنگوی دولت افزود: درخصوص برداشتن یارانه بنزین بارها در دولت‌های مختلف بحث شده است. خیلی‌ها معتقدند یکی از دلایل بیماری اقتصاد همین یارانه سوخت است. دولت‌های زیادی هم در این باره تلاش‌هایی را انجام دادند.</p>
      <p>رئیس جمهوری خود را فدای مردم و مصالح کشور کرد</p>
      <p>ربیعی با بیان اینکه این تصمیمات از نوع تصمیمات دشوار و سخت است، ابراز داشت: چون آثار مثبت این تصمیمات در میان مدت و درازمدت مشخص می‌شود، در کوتاه‌مدت نیازمند آن بودیم همراه با این اصلاحات از زندگی مردم مراقبت کنیم بنابراین ضمن اصلاح ساختار یارانه‌ها، منابع حاصل از این یارانه‌ها را نه به همه کشور بلکه به ۶۰ میلیون نفری که دچار مشکل شده بودند، اختصاص داده شدند.</p>
      <p>وی با بیان اینکه دولت واقف بود در این شرایط اصلاح ساختار تبعاتی برای دولت و محبویتش خواهد داشت، عنوان کرد: من فکر می‌کنم رئیس جمهوری خود را فدای مردم و مصالح کشور کرد. دولت با شجاعت تصمیم گرفت و اصلاح قیمت بنزین با رایزنی با قوای سه گانه، بخش‌های مختلف و کارشناسان را اتحاذ کرد و تمامی درآمدهای آن برای حمایت از اقشار پایین تخصیص یافته است.</p>
      <p>این عضو دولت تدبیر و امید اضافه کرد: این سوال وجود دارد که آیا این سیاست درستی بود؟ من بارها شنیدم که می‌گویند شما بازهم منابع این یارانه‌ها را به مردم بازپرداخت می‌کنید. ما علاوه بر عادلانه کردن سیاست، منابع این یارانه‌ها را به همه مردم اختصاص نمی‌دهیم. جهت‌گیری نسبت به ۶۰ میلیون جامعه ایرانی در حقیقت یک سیاست عادلانه کردن و برخوداری عادلانه از درآمدهای کشور را در بطن خود دارد.</p>
      <p>اعتراضات از جنس دل نگرانی برای معیشت نبود</p>
      <p>سخنگوی دولت با بیان اینکه علاوه بر مبارزه با قاچاق سوخت، چرا باید یارانه استفاده از سوخت را در کشورهای دیگر بدهیم، گفت: مدیریت مصرف امکان صادرات را فراهم می کند و همینطور جلوگیری از فساد و رانت های نهفته در دل آن، آثار مثبتی خواهد داشت.</p>
      <p>وی افزود: البته بسیاری از سیاست ها با وجود درست بودن، تبعاتی هم دارند. سایر ارکان نظام بر ضرورت اتخاذ این تصمیم در سه جلسه مختلف تاکید کردند و براین تصمیم کلیدی صحه گذاشتند. خوشحال هستیم که این مصوبه با توجه به تایید سران سه قوه مورد موافقت رهبری هم قرار گرفت. رهبر معظم انقلاب هم به همین دلیل و علم اینکه تصمیم گیری برای صلاح ساختاری و تصمیم گیری در سران سه قوه تصویب رسیده، شجاعانه از آن دفاع و حمایت کردند و همگان را بر حمایت از آن فراخواندند.</p>
      <p>ربیعی با اشاره به این که این تصمیمات ساختاری دارای موافقان و مخالفانی هم هست، تصریح کرد: دولت در ادامه مسیر نقدهای سازنده و نظرات کارشناسان و خبرگان آن حوزه را خواهد شنید. دولت همواره انتقادات را شنیده و در ادامه این روند نیز گوش شنوا خواهد داشت.</p>
      <p>سخنگوی دولت از جمله نکات را نگرانی ها و دغدغه های مردم عزیز در خصوص اجرای این طرح برشمرد و با ذکر مثالی گفت: مثلا مردم نگران بودند در اثر افزایش قیمت بنزین، تورم افزایش یابد یا اینکه بازتوزیع مقطعی باشد و نگرانی هایی که دولت برای همه آنها پاسخ هایی دارد و بخشی از آن ها در این جلسه پاسخ داده خواهد شد.</p>
      <p>وی درعین حال خاطرنشان کرد: اتفاقاتی تاسف برانگیزی در سه روز گذشته روی داد. اینکه اعتراضات از جنس نگرانی و دلشوره داشتن برای معیشت و اعتراض به یک تصمیم نبود بلکه متاسفانه دیدیم برخی به بهانه اجرای مصوبه، به اغتشاش های نامتعارف مانند آتش زدن بانک ها، حمله به مراکز نظامی و انتظامی، حمله به زیرساخت ها مانند گاز و حمله به اموال خصوصی مردم اقدام کردند.</p>
      <p>ربیعی گفت: در برخی موارد گزارشاتی داریم که به طور مکرر از سلاح گرم و سرد استفاده کردند و تعدادی از ماموران امنیتی و انتظامی را مورد حمله قرار دادند از گروگان گیری تا کشتن آنها که به خانواده هایشان تسلیت می‌گوییم.</p>
      <p>حساب معترضین از اغتشاشگران جداست</p>
      <p>سخنگوی دولت در بخش دیگر از سخنانش گفت: درخواست‌های زیادی در شهرها از پلیس برای پیشگیری از این حرکت‌ها جلوگیری از این حرکت‌ها و ایجاد آرامش به شهرها و جلوگیری از غارت‌ها صورت گرفته است.</p>
      <p>ربیعی عنوان کرد: قطعا حساب معترضین که ما چیزی جز خدمت به آنها نداریم و برای آنها آمده‌ایم، و حساب آنهایی که نگران معیشت و زندگی خودشان هستند، با کسانی که با سلاحی که وقتی مطالعه شده گلوله‌ این سلاح‌ها از گلوله‌های متعارف مورد استفاده دولتی نیست و سلاح‌هایی که از جاهای مختلف تهیه شده و دست به تیراندازی زدند، جدا هست.</p>
      <p>سخنگوی دولت بیان کرد: رفتارهای آنها با سیاست‌های تروریست‌های قدیمی که در کشور داشتیم و همواره سال‌ها با عملیات تروریستی به دنبال شکستن و کوچک شدن ایران نشسته اند با این سیاست‌ها و نسخه هایی که علیه ما پیچیده‌اند، منطبق عمل می‌کنند.</p>
      <p>نظام جمهوری اسلامی اعتراض را حق همه مردم می‌داند</p>
      <p>وی یادآور شد: در حوادث روزهای اخیر مردم گزارش داده‌اند که عده‌ای با ماسک یا پوشاندن صورت خود و به صورت حرفه‌ای، خشونت بالایی به خرج می‌دهند. همین‌جا اعلام می‌کنم نظام جمهوری اسلامی ایران و دولت ایران اعتراض را حق همه مردم می‌داند اما معترض با اغتشاشگر متفاوت است.</p>
      <p>ربیعی خاطرنشان کرد: اغتشاش‌گرانی که با اسلحه تخریب می‌کنند و اموال آتش می‌زنند قطعاً با معترضان که می‌خواهد به اعتراض مدنی داشته باشد متفاوت است خدا را شکر مردم شریف و هوشیار ایران، صف خود را از این افراد جدا کرده اند. هیچ پیوستگی حتی از افرادی که احتمالاً اگر تصور زیانی هم بود، آنها باید داشتند در میان این افراد مشاهده نکردیم.</p>
      <p>ربیعی با بیان این که اغتشاشگران می‌خواهند فضایی را درست کنند که صدای به حق معترضین دلسوز هم شنیده نشود، گفت: خوشبختانه به سرعت مرزها مشخص شده و به همین دلیل مردم صف‌شان را جدا کرده‌اند و فکر می‌کنم امروز بیش از ۸۰ درصد نسبت به دیروز، وضعیت آرامی داشتیم. البته مسائل جزئی مانده که فردا و پس‌فردا مسائل خاصی از لحاظ اغتشاش‌گری نخواهیم داشت.</p>
      <p>ربیعی در ادامه گفت: سخن گفتن بیشتر با مردم به معنای شنیدن صدای مردم خواهد بود. در هیاهوی تیراندازی‌ها، عربده کشی‌ها و حمله‌ها صدای به حق مردم هم متاسفانه کمتر شنیده خواهد شد. در این میان و عجیب این که آمریکا و مقامات این کشور که بزرگترین جنایت را با اعمال فشارهای حداکثری و ظالمانه ترین تحریم ها انجام دادند به مردم ایران پیام می دهند که ما از این اعتراضات حمایت می کنیم.</p>
      <p>سخنگوی دولت افزود: از آقای پمپئو که با بی‌شرمی هرچه تمامتر از تحریم های حداکثری علیه ملت ایران دفاع می کنند و طراحی می کنند انتظاری جز این نیست که از اغتشاشگران حمایت کنند.</p>
      <p>وی ادامه داد: شما به مردم خودتان در انتخابات دروغ گفتید و مردم خود را در انتخابات فریب دادید که این روزها در کنگره مباحث آن نمایان است. شما به هیچ کجای دنیا نه آزادی، نه دمکراسی، نه مردمسالاری و نه رشد و توسعه بردید. مردم ما به خوبی آگاه هستند.</p>
      <p>ربیعی یادآور شد: شواهد ما نشان می دهد که از دیروز حتی برخی از افرادی که به طور هیجانی در برخی این موارد حضور داشتند، آنها هم دیگر حضور ندارند و کسانی امروز در صحنه و خیابان ها حتی حضور هیجانی هم داشته باشند به آنها هم احترام قائلیم. آنها هم حق دارند نوع اعتراض خود را داشته باشند.</p>
      <p>کشور چه با تحریم چه بی تحریم نیازمند اصلاحات ساختاری در اقتصاد است</p>
      <p>سخنگوی دولت گفت: کشور ما چه با تحریم چه بی‌تحریم نیازمند اصلاحات ساختار اقتصادی است و در همین زمان‌ها است که شجاعت افراد و مسئولیت پذیری اشخاص، جریان ها و جناح‌های سیاسی و بیداری و بصیرت و هوشیاری ملت نمایان می‌شود. در این ایام سخت است که چه کسانی پای منافع ملی ایستاده اند و حاضرند برای آن هزینه دهند و چه کسانی بدنبال کارخود هستند و سعی می کنند از درون حوادث برای خود منافع کوچک جناحی و یا محبوبیت‌های گذرا کسب کنند.</p>
      <p>وی ادامه داد: در همین ایام موضع گیری رهبر معظم انقلاب به همه ما درس داد و نشان داد که با آگاهی و تسلط بر مسایل ملی شجاعانه در برهه‌های خطرناک که برخی مدعیان خود را کنار می کشند از ایشان مجدد تشکر می کنیم.</p>
      <p>ربیعی گفت: امیدواریم با درایت و کمک مردم آگاه و فهیم کشورمان که تا همین الان با صبوری و مقاومت مدنی با مقاومت ایستاده اند و نقش خود را ایفا کردند بتوانند این طرح را به طور کامل اجرا کنیم و آثار مثبت آن را نمایان کنیم و بتوانیم از عواقب نگران کننده ای که مردم نگران آن هستند قطعا اینها را پاسخ دهیم و بکاهیم.</p>
      <p>۷۵ درصد از افراد جامعه مشمول طرح حمایتی می‌شوند</p>
      <p>ربیعی در پاسخ به این سوال که طرح حمایت معیشتی شامل چه کسانی می‌شود، گفت: در این طرح کارگران، بازنشستگان، معلمان، نیروهای تامین اجتماعی، عشایر و افراد وابسته به صندوق‌ها و حقوق‌بگیران ثابت حضور دارند. این طرح هم برش اقشاری و هم برش درآمدی دارد و در ترکیبی از اینها و مولفه‌هایی که وزارت رفاه بررسی می‌کند، افراد مشمول را تعیین می‌کند.</p>
      <p>وی با بیان اینکه ۷۵ درصد از افراد جامعه شامل این طرح می‌شوند، اظهار داشت: نگرانی ما کسانی هستند که اثری از آنها نیست مثلا ما افراد حاشیه‌نشین را هم بررسی کردیم و سراغ کسانی که دفترچه بیمه نداشتند و دفترچه بیمه سلامت به آنها داده‌ایم، رفتیم. فکر هم می‌کنم ۷۵ درصد جامعه قابل قبول است.</p>
      <p>سخنگوی دولت ادامه داد: اگر افرادی را ندیده باشیم و افرادی خود را ذیحق می‌داند، وزارت رفاه سامانه‌ای را معرفی می‌کند و آنها باید در ۲۰۰ کلمه باید دلایل خود را مطرح کنند و این حق را می‌دهند که ما بررسی کنیم. این سامانه باز است و اگر بررسی شد و استحاقش تشخیص داده شود، آنها از همین ماه دارای حق هستند و پولش از همین ماه پرداخت می‌شود.</p>
      <p>وی افزود: تمهیدات پیش‌بینی شده به گونه‌ای است که گروه‌های مختلف را شامل می‌شود و حدود ۷۵ درصد جامعه انتخاب شده‌اند.</p>
      <p>ربیعی در پاسخ به سوال دیگری درباره پرداخت حمایتی از مردم گفت: در پرداخت‌ها تردید ایجاد نکنیم اگر منابع بیشتر به دست بیاوریم حمایت اجتماعی را افزایش می دهیم.</p>
      <p>دستیار ارتباطات اجتماعی رئیس جمهوری از رسانه ها خواست برای اجرای موفق این طرح بیشتر به درست نویسی و ابهام زدایی روی بیاورند و مطالب را به این شکل بنویسند.</p>
      <p>سخنگوی دولت خاطرنشان کرد: بارها گفته ام سناریوهای متعددی در دست بررسی است اما به نقل از من گفتند که فردا قرار است این کار انجام شود و من این را تکذیب کردم. یکی از مباحث من را یکی از شبکه‌های خارجی گذاشته بود در حالی که من گفتم؛ «زمان اجرا مشخص نیست. سناریوهای مختلف داریم به محض اینکه تصمصم گرفته شد اعلام خواهیم کرد».</p>
      <p>ربیعی در پاسخ به سوال دیگری درباره عدم اطلاع‌رسانی در خصوص اجرای طرح سهمیه بندی بنزین گفت: تجربه به ما نشان می دهد انتشار زودهنگام خبر آغاز سهمیه بندی جز هدر رفتن منابع، اختلال در نظم عمومی، فعال شدن قاچاقچیان سوخت و زد و بندها پیامد دیگری نداشته است. از طرف دیگر متاسفانه تجارب تلخ دیگری هم داشتیم.</p>
      <p>وی خاطرنشان کرد: تعدادی ترجیح می‌دادند به جای پمپ بنزین، بنزین را به خانه ببرند و ما آتش‌سوزی منجر به مرگ و خسارت‌های مالی و جانی داشتیم.</p>
      <p>سخنگوی دولت اضافه کرد: در اصل اینکه طرح معیشتی داریم، بارها اعلام کردیم که سناریوهای مختلف با قیمت های مختلف داریم بارها اعلام کردیم. هر دولتی هر تصمیمی بخواهد اعلام کند، اینکه از قبل در پیرامون آن موضوع صحبت کرده باشد، درست است که ما این کار را کردیم.</p>
      <p>ربیعی اظهارداشت: همه دستگاه‌ها، موسسات و پژوهشگاه‌های مختلف هم بر این موضوع تاکید داشتند و مطالعات آن منتشر و بحث شده است. اما اینکه بگوییم ساعت «س» روز «ق» می‌خواهیم این کار را بکنیم جز این که می‌خواهیم کسانی را تردید بیاندازیم، نتیجه ای ندارد.</p>
      <p>وی گفت: قطعا این تصمیم، تصمیم درستی بوده و نمی‌تواند مورد نقد باشد و در اعلام این گونه سیاست‌های باید مراقب جوانب برخی بی احتیاطی‌ها بود.</p>
      <p>اینترنت بیشتر استان ها امروز یا فردا به وضعیت عادی برمی گردد</p>
      <p>سخنگوی دولت همچنین درخصوص قطعی و محدودیت اینترنت گفت: وقتی اعتراضات صورت گرفت، مشکل اینترنت نداشتیم اما زمانی که با هدایت شبکه‌های معاند برخی اغتشاشاگران در بزرگراه سنگ خالی کرده و راه را مسدود کردند، شورای امنیت کشور تصمیم گرفت و به اپراتورها ابلاغ کرد برای جلوگیری از سوءاستفاده اغتشاشگران اینترنت محدود شود.</p>
      <p>ربیعی با تاکید بر این که زندگی مردم نباید مختل شود، گفت: دولت نیز در این زمینه تلاش کرد و اکنون شبکه نظام بانکی و تاکسی‌های اینترنتی مشکلی ندارند. به گفته سخنگوی دولت، ‌جاهایی که با زندگی روزمره مردم در ارتباط هستند مشکلات آنها حل شده است و تلاش می‌کنیم مشکلات ظرف امروز و فردا در سایر استان‌ها نیز به حالت عادی برگردد.</p>
      <p>تجمعات ۸۰درصد کاهش یافته است</p>
      <p>سخنگوی دولت با اشاره به تجمعات ۲ روز گذشته در برخی شهرهای کشور، گفت: تجمعات نسبت به روز گذشته ۸۰ درصد کاهش داشته است، اگر روز اول تعداد مردم نگران هم در تجمعات بودند اما از دیروز به این طرف، مردم نگران عادی را نمی بینیم.</p>
      <p>وی افزود: از دیروز شیوه‌ها تغییر کرده است، گروهی با سلاح سرد و گرم به خیابان آمده اند و به جای شعار دادند و اعتراض کردن حمله به مراکز نظامی انجام شروع شد.</p>
      <p>ربیعی بیان کرد: به قطعیت اعلام می کنم هیچ کس در اعتراض خیابانی مجروح نشده است، بلکه در حمله به مراکز تاسیات انتظامی و نظامی بوده است که تعدادی هم با تیراندازی بوده که از اسلحه‌هایی است که بیرون آمده است.</p>
      <p>وی اظهار داشت: برای اعلام آمار نهایی مجروحان نیازمند گذر زمان هستیم، که امروز و فردا که بگذرد و پیش بینی می کنیم که این تجمعات در یکی دو روز آینده موضوع کاهش پیدا خواهد کرد البته ممکن است موارد متفرقه ای وجود داشته باشد، اما تا دو روز آینده تعداد مجروحان و آسیب دیدگان و خسارت ها را اعلام می کنیم.</p>
      <p>ایرانی ها به مواضع آمریکایی‌ها اعتماد و حس خوبی ندارند</p>
      <p>ربیعی با بیان اینکه طرح اخیر مدیریت مصرف سوخت را نسبت به برنامه های قبلی جامع تر عنوان کرد و گفت: در خصوص اجرای این طرح اجماع کلی انجام شد و رهبر معظم انقلاب نیز بر آن صحه گذاشتند و حمایت کردند.</p>
      <p>وی همچنین درباره دخالت آمریکا در موضوع داخلی کشور و مسائل چند روز گذشته گفت: سنت آمریکایی هاست که به مردم فشار حداکثری بیاورند و هر جایی که هم اتفاقی می افتد پشت مردم بایستند که بیشتر جنبه تبلیغات روانی دارد.</p>
      <p>سخنگوی دولت افزود: موضع دولت در قبال آمریکایی مشخص است، اما به عنوان یک شهروند ایرانی می گویم ایرانی‌ها به هیچ عنوان به مواضع آمریکایی نه تنها اعتماد و حس خوبی ندارند، بلکه حس منفی دارند.</p>
    </article>
  </body>
</html>