<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/karakoyde-basortulu-kiza-saldiran-kadinin-komsulari-psikopat-saldirgan-bir-insan-215450h.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T12:51:34+00:00"/>
    <meta property="og:title" content="Karaköy'de başörtülü kıza saldıran kadının komşuları: Psikopat, saldırgan bir insan"/>
    <meta property="og:description" content="İstanbul Karaköy'de başörtülü üniversite öğrencisine yumruklu saldırı gerçekleştirdikten sonra tutuklanarak cezaevine gönderilen Semahat Y.’nin ikamet ettiği Beyoğlu'nda komşularına ve esnafa da kötü davrandığı ileri sürüldü."/>
  </head>
  <body>
    <article>
      <h1>Karaköy'de başörtülü kıza saldıran kadının komşuları: Psikopat, saldırgan bir insan</h1>
      <h2>İstanbul Karaköy'de başörtülü üniversite öğrencisine yumruklu saldırı gerçekleştirdikten sonra tutuklanarak cezaevine gönderilen Semahat Y.’nin ikamet ettiği Beyoğlu'nda komşularına ve esnafa da kötü davrandığı ileri sürüldü.</h2>
      <address>
        <time datetime="2019-11-18T12:51:34+00:00">18 Nov 2019, 12:51</time>
      </address>
      <p>İstanbul Karaköy’de başörtülü üniversite öğrencisine yumruklu saldırı gerçekleştirdikten sonra tutuklanarak cezaevine gönderilen Semahat Y.'nin, kendisini kaldığı yerden çıkartmak isteyen ev sahibine de şiddet uyguladığı ve akli dengesinin yerinde olmadığı iddia edildi.</p>
      <p>Semahat Y.’nin çevredeki esnafa da saldırıda bulunduğunu söyleyen Selahattin Kaya, ''Buradan geçerken de esnaf olarak da zaman zaman şikayetlerimiz oluyordu. Bunu polise de bildirdik'' dedi.</p>
      <p>
        <b>''AKLİ DENGESİNİN YERİNDE OLMADIĞINI DÜŞÜNÜYORUM''</b>
      </p>
      <p>
        <b>Kaya, şöyle devam etti:</b>
      </p>
      <p>''Buradan geçerken küfürlü konuşmaları oluyordu. Biz müdahale edemiyorduk. Yanılmıyorsam psikolojik sorunları vardı. Ama çok ağır küfürler ediyordu. Biz de olayı televizyonda gördükten sonra onun olduğunu anladık.</p>
      <p>Akli dengesinin yerinde olmadığını düşünüyorum. İnsanlar kendisine tepki gösterdiğinde müdahale ediyordu. Hakaret edip şiddet kullanıyordu. Ailesi yok. Burada tek başına kalıyor. Burada kırdıkları şeyler oluyordu. Madde aldığını düşünüyoruz. Saldırıda onun da etkisi olabilir.''</p>
      <p>
        <b>''MAL SAHİBİNİ KOVALIYOR''</b>
      </p>
      <p>Semahat Y.,’nin başka bir komşusu ise, “Burada kalan kadın buradaki herkese saldıran bir kadın. Vahşi bir kadın. Mal sahibi bile evinden çıkartamıyor. Mahkeme, belediye uğraşıyorlar. Burası küçük bir merdivenaltı. Burada yatıyor. Burada uyuşturucu hap falan hepsi var. Psikopat, saldırgan bir insan. Mal sahibi de başörtülü diye onlara da saldırıyor. Kovalıyor buradan mal sahibini. Başörtülülere saldırıyor, birisi laf attığı zaman ona saldırıyor” diye konuştu.</p>
    </article>
  </body>
</html>