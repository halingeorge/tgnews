<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958188"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T12:21:45+00:00"/>
    <meta property="og:title" content="ఎన్డీఏ ఏ ఒక్కరి ఆస్తి కాదు: సంజయ్ రౌత్"/>
    <meta property="og:description" content="ADVT"/>
  </head>
  <body>
    <article>
      <h1>ఎన్డీఏ ఏ ఒక్కరి ఆస్తి కాదు: సంజయ్ రౌత్</h1>
      <address>
        <time datetime="2019-11-18T12:21:45+00:00">18 Nov 2019, 12:21</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>న్యూఢిల్లీ: </b>ఎన్‌డీఏ ఏ ఒక్క పార్టీకో చెందిన ఆస్తి కాదని, అయితే కొందరు తమను తామే దేవుళ్లమని అనుకుంటున్నారని శివసేన ఎంపీ సంజయ్ రౌత్ పరోక్షంగా బీజేపీ‌పై విమర్శలు సంధించారు. శివసేన ఎంపీలకు పార్లమెంటులో విపక్షాల వైపు సీట్లు కేటాయించడంపై మీడియాతో సంజయ్‌ రౌత్ మాట్లాడుతూ, అందరూ ప్రజాస్వామ్యానికి కట్టుబడాలని, ఏ ఒక్కరూ తమను తాము దేవుడు గానో, దేవత గానో భావించరాదని అన్నారు.</p>
      <p> </p>
      <p>'మహారాష్ట్రలో చోటుచేసుకున్న రాజకీయ పరిస్థితికి అహంకారమే కారణం. ఎన్డీయే నలుగురు వ్యవస్థాపకుల్లో మేము కూడా ఒకరం. ఎన్డీయే అనేది ఏ ఒక్కరి ఆస్తో కాదు. కొందరు మాత్రం తామే దేవుళ్లమనుకుంటున్నారు' అని సంజయ్ రౌత్ మండిపడ్డారు. మాట ఇచ్చి వెనుకడుగు వెస్తే అది మంచి పద్ధతి కాదని, ఎన్డీయే స్థాపించిన నలుగురు నేతల్లో బాలాసాహెబ్ థాక్రే ఒకరని, ఎన్డీయేను తాము చాలాసార్లు కాపాడామని చెప్పారు. 'ఏరోజూ మేము వాళ్ల చేతిని విడిచిపెట్టలేదు. అయితే ఈ రోజు వాళ్లే దేవుళ్లమని అనుకుంటున్నారు. ఎన్డీయే నుంచి సేనను తొలగించాలనుకుంటే మీరు దేవుడే కాదు' అని రౌత్ పేర్కొన్నారు.</p>
      <p> </p>
      <p>
        <b>బాదల్‌, నితీష్‌ను అడిగారా?</b>
      </p>
      <p>ఎన్‌డీఏ నుంచి సేనను తొలగించాలనే నిర్ణయానికి రావడానికి ముందు ప్రకాష్ సింగ్ బాదల్‌, నితీష్‌కుమార్‌ అభిప్రాయాన్ని బీజేపీ అడిగి తెలుసుకుందా అని రౌత్ ప్రశ్నించారు. 'ఈ ధోరణి పనిచేయదు' అని ఆయన విరుచుకుపడ్డారు. పార్లమెంటులో ఎక్కడ కూర్చున్నామనేది శివసేనకు ముఖ్యం కాదని, ఎక్కడ కూర్చన్నా దేశాభివృద్ధి కోసమే తాము పనిచేస్తామని చెప్పారు.</p>
      <p> </p>
      <p>
        <b>ప్రభుత్వం మాదే..సీఎం మావాడే..</b>
      </p>
      <p>మహారాష్ట్రలో ఎన్‌సీపీ-కాంగ్రెస్‌ పొత్తుతో ప్రభుత్వం ఏర్పాటు చేసే అవకాశాలపై అడిగినప్పుడు, మహారాష్ట్రలో ప్రభుత్వం ఏర్పడి తీరుతుందని, శివసేన నుంచే ముఖ్యమంత్రి ఉంటారని చెప్పారు. మూడు పార్టీల మధ్య కుదిరే కనీస ఉమ్మడి ప్రోగ్రాం ప్రకారమే ప్రభుత్వం నడుస్తుందని చెప్పారు. మహారాష్ట్ర ప్రగతిశీలక రాష్ట్రమని, సుస్థిర ప్రభుత్వం ఉండితీరాలని రౌత్ అన్నారు.</p>
    </article>
  </body>
</html>