<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/benatky-italie-zaplavy-povodne-pohotovost-vaporetto-gondola-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T12:20:00+00:00"/>
    <meta property="og:title" content="Záplavy v Benátkách: Situace se uklidňuje, vodní „autobusy“ znovu vypluly"/>
    <meta property="og:description" content="Po několikadenním povodňovém poplachu se začíná uklidňovat situace v Benátkách. Dnes se tam opět otevřely školy a takzvaná vaporetta, městské vodní &quot;autobusy&quot;, znovu vyplouvají podle grafikonu, informovala agentura APA. Napjatá je kvůli bouřím situace v severoitalských krajích Toskánsko a Emilia-Romagna a v Kampánii na jihu Itálie."/>
  </head>
  <body>
    <article>
      <h1>Záplavy v Benátkách: Situace se uklidňuje, vodní „autobusy“ znovu vypluly</h1>
      <address><time datetime="2019-11-18T12:20:00+00:00">18 Nov 2019, 12:20</time> by <a rel="author">ČTK</a></address>
      <p>Severoitalské město na laguně minulý týden postihly nejhorší záplavy od roku 1966, když v úterý večer voda dosáhla úrovně 1,87 metru nad obvyklou hladinou moře. Zavřeny byly v Benátkách školy a školky i řada obchodů a starosta Luigi Brugnaro v pátek dokonce nařídil z bezpečnostních důvodů uzavřít náměstí svatého Marka. Vysoká voda vyplavila na břeh vodní taxíky i vaporetta.</p>
      <figure>
        <img src="https://g.denik.cz/1/bd/benatky-postihla-dalsi-zaplavova-vlna-treti-behem-jednoho-tydne-urady-vyhlasily-nejvyssi_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/treti-zaplavova-vlna-behem-tydne-benatske-urady-vyhlasily-nejvyssi-pohotovost-20191117.html">Třetí záplavová vlna během týdne. Benátské úřady vyhlásily nejvyšší pohotovost Přečíst článek ›</a>
      </aside>
      <p>V nejbližších dnech se očekává pokles hladiny, oznámila radnice v neděli večer. Majitelé bytů a obchodů a živnostníci už začali odstraňovat škody.</p>
      <h3>Výstraha trvá</h3>
      <p>V jiných částech Itálie nadále panuje výstraha před bouřkami. Zejména v okolí Boloně a Modeny a v Toskánsku je situace napjatá. Úřady varují před záplavami. V Modeně a okolí způsobily vítr a sníh problémy s dodávkami elektrického proudu. Postiženo bylo 20 tisíc domácností.</p>
      <p>V Cecině nedaleko toskánského přístavního města Livorno muselo opustit své domovy 500 lidí kvůli ohrožení záplavami.</p>
      <p>Výrazně stoupla také hladina řeky Tibera v Římě. V provincii Caserta v jihoitalském regionu Kampánie dnes zůstaly zavřené školy poté, co oblast v noci na dnešek zasáhl prudký dešť.</p>
      <figure>
        <img src="https://g.denik.cz/1/65/italske-benatky-postihly-nejhorsi-zaplavy-od-roku-1966_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/kriticka-situace-v-benatkach-kvuli-zaplavam-je-uzavreno-namesti-sv-marka-20191115.html">Kritická situace v Benátkách. Kvůli záplavám je uzavřeno náměstí sv. Marka Přečíst článek ›</a>
      </aside>
    </article>
  </body>
</html>