<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717756/140-%D9%87%DA%A9%D8%AA%D8%A7%D8%B1-%D8%AA%D9%88%D8%B3%D8%B9%D9%87-%D8%AC%D9%86%DA%AF%D9%84-%DA%A9%D8%A7%D8%B1%DB%8C-%D8%AF%D8%B1-%D8%A7%D8%B1%D8%AF%D8%A8%DB%8C%D9%84-%D8%A7%D8%AC%D8%B1%D8%A7%DB%8C%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T12:36:48+00:00"/>
    <meta property="og:title" content="140 هکتار توسعه جنگل‌کاری در اردبیل اجرایی می‌شود"/>
    <meta property="og:description" content="ایسنا/اردبیل مدیر کل منابع طبیعی و آبخیزداری استان اردبیل گفت: در قالب نهضت جنگل‌کاری مشارکتی در اردبیل به مدت دو هفته طرح توسعه جنگل در 140 هکتار اجرایی می‌شود."/>
  </head>
  <body>
    <article>
      <h6 class="kicker">مدیر کل منابع طبیعی استان اردبیل:</h6>
      <h1>140 هکتار توسعه جنگل‌کاری در اردبیل اجرایی می‌شود</h1>
      <address><time datetime="2019-11-18T12:36:48+00:00">18 Nov 2019, 12:36</time> by <a rel="author">سمیه درازی</a></address>
      <p>ایسنا/اردبیل مدیر کل منابع طبیعی و آبخیزداری استان اردبیل گفت: در قالب نهضت جنگل‌کاری مشارکتی در اردبیل به مدت دو هفته طرح توسعه جنگل در 140 هکتار اجرایی می‌شود.</p>
      <p>شهامت هدایت در نشست با خبرنگاران اظهار کرد: 14 آذر به نام روز ملی جنگل در تقویم کشور ثبت شده است و ما در مدت دو هفته از 30 آبان تا 14 آذر برنامه‌های توسعه‌ای جنگل‌کاری مشارکتی را در اردبیل اجرایی می‌کنیم.</p>
      <p>وی خاطرنشان کرد: طرح توسعه جنگل‌کاری مشارکتی در شهرستان‌های مشگین‌شهر در 10 هکتار، نمین 5 هکتار، گرمی 94 هکتار، اردبیل 7 هکتار و در منطقه عنبران نیز در دو هکتار اجرا می‌شود.</p>
      <p>مدیر کل منابع طبیعی و آبخیزداری استان اردبیل با اشاره به اینکه در سالجاری قرار بود این طرح مشارکتی در قالب کاشت 2 میلیون و 200 هزار اصله نهال انجام شود، بطوریکه امسال بالغ بر 3.5 میلیون اصله نهال در ایستگاه تولید بذر مغان تولید و 3 میلیون و 600 هزار اصله نهال عمل آوری شده است که در کشور بی‌نظیر است.</p>
      <p>هدایت از اجرای برنامه‌های متعدد در اردبیل در قالب اجرای نهضت جنگل‌کاری مشارکتی خبر داد و بیان کرد: در هفته وحدت و با حضور استاندار و نماینده ولی فقیه  در استان در منطقه عنبران قول احداث پارک در این منطقه را دادیم که در دو هفته آینده شاهد افتتاح این پارک با کاشت نهال‌های مثمر خواهیم بود.</p>
      <p>وی در بخش دیگری از سخنان خود از اختصاص 27 میلیارد تومان اعتبار از محل صندوق توسعه ملی برای اجرای طرح‌های آبخیزداری در اردبیل خبر داد و گفت: از محل این اعتبار 26 حوزه کاری در بخش آبخیزداری در اردبیل انتخاب و موفق شدیم در تمام شهرستان‌های استان با ایجاد بندهای سنگی- ملاتی نسبت به ذخیره سازی آب در پشت این بندها اقدام کنیم.</p>
      <p>به گزارش ایسنا، مدیر کل منابع طبیعی و آبخیزداری استان اردبیل از اجرای 97 بند در شهرستان‌های مختلف استان اردبیل خبر داد و افزود: از 26 طرح مدنظر 23 طرح در سفر رییس جمهور در اردبیل افتتاح می‌شود.</p>
      <p>وی بیان کرد: تا سال 1400 در تمام روستاهای اردبیل حداقل یک بند اجرایی می‌شود و قرار است با اختصاص 50 میلیارد از محل سفر رئیس جمهور این بندها را به صورت کامل اجرایی و در اختیار ساکنان روستاها قرار دهیم.</p>
      <p>انتهای پیام</p>
    </article>
  </body>
</html>