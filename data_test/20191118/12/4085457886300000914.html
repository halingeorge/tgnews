<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/18/redmi-note-8-pro-nebude-mit-verzi-se-snapdragonem/"/>
    <meta property="og:site_name" content="GizChina.cz"/>
    <meta property="article:published_time" content="2019-11-18T12:00:04+00:00"/>
    <meta property="og:title" content="Redmi Note 8 Pro nebude mít verzi se Snapdragonem"/>
    <meta property="og:description" content="Šéf Redmi, Lu Weibing, jednoznačně zamítl, že by připravovali telefon Redmi Note 8 Pro ve verzi s procesorem Snapdragon 730G."/>
  </head>
  <body>
    <article>
      <h1>Redmi Note 8 Pro nebude mít verzi se Snapdragonem</h1>
      <address><time datetime="2019-11-18T12:00:04+00:00">18 Nov 2019, 12:00</time> by <a rel="author" href="https://gizchina.cz/author/marek_kucera/" target="_blank">Hana Kučerová</a></address>
      <p>Redmi Note 8 Pro nebude mít verzi se Snapdragonem<br/>5 (100%) 2 votes</p>
      <p>Před pár dny se začalo poměrně hodně spekulovat o tom, že dceřinka Xiaomi, značka Redmi, chystá telefon Redmi Note 8 Pro ve verzi s procesorem Snapdragon 730G. A to i přesto, že byl koncem letošního srpna/augusta <a href="https://gizchina.cz/2019/08/30/redmi-note-8-a-redmi-note-8-pro-byly-oficialne-predstaveny/">tento model vydán</a> s čipsetem Helio G90T, který je speciálně zaměřen na herní telefony a nabízí velmi slušný výkon.</p>
      <p>Zdá se spíš, že v případě telefonu Redmi Note 8 Pro se Snapdragonem šlo hlavně o velká přání fanoušků značky, kteří byli poněkud rozpačití z použití čipsetu MediaTek. Procesory této společnosti se totiž stále ještě nezbavily své poněkud kontroverzní pověsti a mnozí uživatelé je ve svých telefonech stále odmítají. Ovšem realita je dnes již jiná a MediaTek čipsety jsou na slušné konkurence schopné úrovni.</p>
      <figure>
        <img src="https://gizchina.cz/wp-content/uploads/2019/11/Redmi-Note-8-Pro-a.png"/>
      </figure>
      <p>To, že na Note 8 Pro se Snapdragonem můžeme opravdu zapomenout <a href="https://news.mydrivers.com/1/657/657732.htm">potvrdil i šéf značky Redmi</a>, pan Lu Weibing. Reagoval tak na čínské síti na mnohé dotazy fanoušků značky. Na otázku jednoho z nich odpověděl Lu Weibing jen jedním rozhodným slovem: „Ne!“. Fanoušek totiž tvrdil, že se doslechl, že je připravována nová verze Redmi Note 8 Pro se Snapdragonem 730G, s rychlým 27 W nabíjením a snímačem otisků v displeji. Tím jsou jednoznačně dementovány všech zvěsti a fámy, a to jednou pro vždy.</p>
      <p>Je ale jisté, že se skutečně něco chystá, protože certifikaci dostal telefon s kódovým označením Xiaomi M1912G7BE. Ovšem ani ti nejodvážnější z tipařů zatím netuší o jaký přístroj jde. Hodně se spekuluje, že jde buď o chystaný Redmi K30 nebo o druhou generaci Pocophone. Zda bude vydán přístroj Poco F2 není ale vůbec jasné a jeho existence má značně nejisté základy. U Redmi K30 to tak ale není. Tento model je aktuálně v přípravách. To <a href="https://gizchina.cz/2019/11/17/redmi-k30-bude-vydan-az-v-pristim-roce-potvrdil-to-lu-weibing/">včera potvrdil</a> na čínské síti sám Lu Weibing. Tento telefon bude podporovat 5G sítě a podle Weibinga bude uveden až v příštím roce.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/18/recenze-redmi-note-8-pro-to-nejlepsi-od-redmi/"/>
        <a href="https://gizchina.cz/2019/11/14/chysta-se-redmi-note-8-pro-se-snapdragonem-730g/"/>
        <a href="https://gizchina.cz/2019/10/27/tydenni-prehled-novinek-204/"/>
      </related>
    </article>
  </body>
</html>