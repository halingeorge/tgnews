<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b1%ce%bd%ce%b5%ce%bb%ce%bb%ce%ae%ce%bd%ce%b9%ce%bf%cf%82-%ce%b9%ce%b1%cf%84%cf%81%ce%b9%ce%ba%cf%8c%cf%82-%cf%83%cf%8d%ce%bb%ce%bb%ce%bf%ce%b3%ce%bf%cf%82-%ce%bc%ce%b7%ce%bd-%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T12:30:44+00:00"/>
    <meta property="og:title" content="Πανελλήνιος Ιατρικός Σύλλογος: «Μην παίρνετε αντιβιοτικά χωρίς συνταγή γιατρού»"/>
    <meta property="og:description" content="Σε έξι χώρες στην Ε.Ε. επιτρέπεται η χορήγηση αντιβιοτικών χωρίς συνταγή γιατρού. Μεταξύ αυτών και η Ελλάδα, επισημαίνει ο Πανελλήνιος Ιατρικός Σύλλογος (ΠΙΣ)"/>
  </head>
  <body>
    <article>
      <h1>Πανελλήνιος Ιατρικός Σύλλογος: «Μην παίρνετε αντιβιοτικά χωρίς συνταγή γιατρού»</h1>
      <address>
        <time datetime="2019-11-18T12:30:44+00:00">18 Nov 2019, 12:30</time>
      </address>
      <p>
        <b>Σε έξι χώρες στην Ε.Ε. επιτρέπεται η χορήγηση αντιβιοτικών χωρίς συνταγή γιατρού. Μεταξύ αυτών και η Ελλάδα, επισημαίνει ο Πανελλήνιος Ιατρικός Σύλλογος (ΠΙΣ)</b>
      </p>
      <p>Με αφορμή την Ευρωπαϊκή Ημέρα Ευαισθητοποίησης για την Ορθολογική Χρήση των Αντιβιοτικών σήμερα (18 Νοεμβρίου), ο Πανελλήνιος Ιατρικός Σύλλογος (ΠΙΣ) ενημερώνει και προειδοποιεί:</p>
      <ul>
        <li>Η πρώτη αιτία θανάτου το 2050 θα σχετίζεται με την αδυναμία των αντιβιοτικών να αντιμετωπίσουν μικροβιακές λοιμώξεις.</li>
        <li>Μη λαμβάνετε κανένα αντιβιοτικό εάν προηγουμένως δεν σας το έχει συνταγογραφήσει ο γιατρός σας.</li>
      </ul>
      <p>Ο ΠΙΣ τονίζει ότι τα τελευταία χρόνια δεν υπάρχει ανάπτυξη νέων αντιβιοτικών, ενώ αναπτύσσονται πολλά άλλα φάρμακα. Την ίδια στιγμή αυξάνεται η ανθεκτικότητα των μικροβίων, με ολέθριες συνέπειες για την ανθρωπότητα.</p>
      <h3>Συνδιάσκεψη του CPME στο Ελσίνκι</h3>
      <p>Το θέμα απασχόλησε τον CPME, διεθνή οργανισμό που αποτελεί τον ανώτατο ευρωπαϊκό σύλλογο των γιατρών κατά τη συνδιάσκεψη έγινε το προηγούμενο διήμερο στο Ελσίνκι, με τη συμμετοχή και του Πανελλήνιου Ιατρικού Συλλόγου και με επικεφαλής της ελληνικής αντιπροσωπείας, τον πρόεδρο του ΠΙΣ, Αθανάσιο Εξαδάκτυλο.</p>
      <p>Όπως αναφέρθηκε στην συνδιάσκεψη, σε 6 χώρες στην ΕΕ επιτρέπεται η χορήγηση φαρμάκων χωρίς ιατρική συνταγή, μεταξύ των οποίων στην Ελλάδα, γεγονός το οποίο καθιστά επιτακτική τη λήψη μέτρων στη χώρα μας. Για το λόγο αυτό ο ΠΙΣ συνιστά στους ασθενείς να μην λαμβάνουν αντιβιοτικά χωρίς οδηγία γιατρού και ζητά από την Πολιτεία να απαγορεύσει την διάθεσή τους χωρίς συνταγή γιατρού. Ταυτόχρονα καλεί και τους γιατρούς και φαρμακοποιούς να ενισχύσουν αυτή τη προσπάθεια.</p>
      <p>Ένα δεύτερο σημαντικό θέμα που απασχόλησε τη σύνοδο ήταν το μεταναστευτικό. Θέμα το οποίο προβληματίζει σημαντικά απ’ ότι φάνηκε τους Ευρωπαίους γιατρούς, οι οποίοι δήλωσαν ότι το παρακολουθούν στενά, τόσο ως προς το θέμα της υγείας των προσφύγων, όσο και ως προς τις γενικότερες υγειονομικές επιπτώσεις του. Η ευρωπαϊκή ομάδα για για το μεταναστευτικό συντονίζεται από την κυρία Μαρίλη Πασακιώτου, η οποία εκπροσωπεί την Ελλάδα.</p>
      <figure>
        <img src="https://www.pentapostagma.gr/wp-content/uploads/2019/11/CPME-%CE%95%CE%BB%CF%83%CE%AF%CE%BD%CE%BA%CE%B9-2-2.jpg"/>
      </figure>
    </article>
  </body>
</html>