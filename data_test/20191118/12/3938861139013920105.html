<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_zatverdili-obmezhennya-stosovno-sela/938639"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T12:38:00+00:00"/>
    <meta property="og:title" content="Затвердили обмеження стосовно села"/>
    <meta property="og:description" content="18 листопада 1932-го ЦК Компартії України видав постанову &quot;Про заходи по посиленню хлібозаготівель&quot;. Документ вперше затвердив заходи, пов'язані із занесенням господарств на &quot;чорні дошки&quot;. Назва репресії походила від способу відзначення передових та відстаючих сільських господарств в ..."/>
  </head>
  <body>
    <article>
      <h1>Затвердили обмеження стосовно села</h1>
      <address><time datetime="2019-11-18T12:38:00+00:00">18 Nov 2019, 12:38</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938639_w_300.jpg?v=0"/>
        <figcaption>Перші 6 сіл в Україні були занесені на "чорну дошку" 6 грудня 1932-го Фото: twitter.com/falledlenin</figcaption>
      </figure>
      <p><b>18 листопада 1932-го</b> ЦК Компартії України видав постанову "Про заходи по посиленню хлібозаготівель". Документ вперше затвердив заходи, пов'язані із занесенням господарств на "чорні дошки".</p>
      <p>Назва репресії походила від способу відзначення передових та відстаючих сільських господарств в період Голодомору 1932-33 років. Села чи колгоспи, які виконували "норми" заготівель заносили на "червону дошку", а ті, що не могли - на чорну.</p>
      <p>Голодні села, які потрапляли у список опинялися в повній соціальній ізоляції, їх блокували спецзагони. У населення вилучали промислові товари й припиняли завезення нових, забороняли будь-яку торгівлю. Також, дотерміново стягували всі заборгованності, вилучали хліб, виданий колгоспникам та м'ясний натурштраф. Заохочували тих, хто "виявляв крадіїв та сприяв поверненню викраденого хліба" - у таких людей його не відбирали.</p>
      <p>Органи влади зобов'язали "негайно заборонити будь-які витрати всіх натуральних фондів, створених в колгоспах, повністю припинити видачу будь-яких натуравансів у всіх колгоспах, що незадовільно вико­нують план хлібозаготівель".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_100-rokiv-tomu-mi-vzhe-domovlyalisya-z-rosiyeyu-ce-zakinchilosya-golodomorom-parubij-nagadav-zekomandi-uroki-istoriyi/938625"/>
      </related>
      <p>Інститут "чорних дошок" існував винятково на землях заселених українцями. Окрім УРСР охопив Поволжя, Кубань, Донщину. Під нього підпала більшість українських сіл охоплених Голодомором.</p>
      <p>Сама постанова підпадає під положення конвенції ООН про запобігання злочину геноциду від 9 грудня 1948-го про "навмисне створення для якої-небудь групи життєвих умов, які розраховані на її повне або часткове фізичне знищення".</p>
      <blockquote>Постанову уряду СРСР "<a href="https://gazeta.ua/articles/history/_prijnyali-zhorstokij-zakon/920213">Про охорону майна державних підприємств, колгоспів і кооперації</a>" прийняли 7 серпня 1932-го. У народі її знали під назвою закон "про п'ять колосків". Документ написав особисто Сталін із метою "подолання саботажу та кризи хлібозаготівель". Згідно з ним, у СРСР до 1940-го засудили понад 180 тис. людей.</blockquote>
    </article>
  </body>
</html>