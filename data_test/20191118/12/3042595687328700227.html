<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/han-kalte-meg-iallfall-ikke-neger-bare-fitte/71819729"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T12:27:00+00:00"/>
    <meta property="og:title" content="Han kalte meg iallfall ikke neger, bare fitte"/>
    <meta property="og:description" content="Jeg har problemer med å utholde deler av min egen virkelighet. Jeg tror rett og slett ikke jeg bør tåle den."/>
  </head>
  <body>
    <article>
      <h1>Han kalte meg iallfall ikke neger, bare fitte</h1>
      <h2>Jeg har problemer med å utholde deler av min egen virkelighet. Jeg tror rett og slett ikke jeg bør tåle den.</h2>
      <address><time datetime="2019-11-18T12:27:00+00:00">18 Nov 2019, 12:27</time> by <a rel="author">Iselin Shumba, skuespiller</a></address>
      <p><b>Jeg må fortelle dere om </b>to store og litt skarpe ringer jeg begynte å gå med for ei tid tilbake. Jeg satt og så på hendene mine på konferanser og i møter; disse svære ringene, ga de meg en slags beskyttelse? Selv om det gikk en stund før jeg klarte å si det til meg selv, visste jeg svaret. Du går med disse ringene fordi du er redd, og en liten del av deg føler seg litt tryggere om du har noe tredd ned over fingrene som kan skade noen om du må.</p>
      <p>Vent litt, spol tilbake …</p>
      <p><b>For et par uker siden</b> kjente jeg på vold i min egen kropp, og den sitter i. Den vil ikke slippe taket, forsvaret vil ikke ned.</p>
      <p>Jeg er på ingen måter en ring-person, fingrene min er liksom for korte. Men jeg begynte å gå med to svære glinsende ringer som var store naturtro barkebiter utformet i bronse. En barkebit er skarp om den er smidd i bronse, litt som et knokejern.</p>
      <p><b>En kveld før jeg begynte</b> å bruke ringene vandret jeg hjem gjennom Bislet etter et seint møte som hadde blitt til drink og hyggelig lag. Jeg har airbuds i ørene, går med smarte pumps, dressbukse og fin frakk.</p>
      <p><b>Jeg passerer en fyr</b> som sier noe til meg. Han ser ordentlig ut; høy, velkledd, klassisk opp og fram. Kanskje litt vel solariumsbrun. Men han ser empatisk ut, så derfor stusser jeg; for kroppsspråket hans kunne tilsi at han slang dritt. Jeg tar ut musikken fra ørene, «Unnskyld, hva sa du?». Han flirer og sier «han lett kunne knullet meg». Jeg parerer ganske kjapt med «jeg finner meg ikke i at du snakker slik til meg, be om unnskyldning!».</p>
      <p>Han fortsetter å flire, lurer på om jeg ble sint, sier at «jeg jo heller burde være glad for at han har mer lyst til å knulle meg enn å sende meg hjem dit jeg kom ifra». Han lirer av seg noe mer om at jeg rett og slett burde være takknemlig. Jeg er for sint til å la dette fare og sier «Vet din mor at du går rundt og er en sexistisk, mannssjåvinistisk rasist?»</p>
      <p><b>Jeg burde jo ikke terge</b> denne fyren som åpenbart ikke har det helt bra med selv, men han satte sinnet mitt i kok. Vi står her jo på et offentlig sted, jeg klarer ikke helt å være redd. Latteren, fliringa og den skamløse framtoningen hans. «Fy faen, jeg blir kvalm av deg», sier jeg og ber ham om å flytte seg siden han står rett ovenfor meg, selvgod og ruvende.</p>
      <p>Han røyker en sigg, av en eller annen grunn prøver jeg å se hvilket tobakksmerke det er; hvilket merke røyker en som ham? I rare situasjoner tenker du på rare ting. Han holder den glødende sigaretten opp mot meg; «Ber du meg om å flytte meg?», spør han. Nå flirer han ikke lenger, nå er han også sint.</p>
      <p><b>Er han beregnelig</b> eller uberegnelig, tenker jeg.</p>
      <p>«Ei sånn jævla fitte som deg eier ikke skam!», sier han og truer meg med sigaretten mot ansiktet mitt. Jeg ser på glørne, dytter ham vekk og løper et stykke unna. Så står vi og ser på hverandre. Jeg nærmest hveser; «Kommer du ett skritt nærmere så skriker jeg». Det er boliger på begge sider av veien. Han måler meg, flirer og snur på hælen mens han kaster sigaretten, som nå har slukket. Han tenner seg en ny før ryggen hans forsvinner rundt gatehjørnet.</p>
      <p><b>Jeg blir stående lenge</b> for å få pusten tilbake, kikker opp mot vinduene, de fleste er mørke, trikken har sluttet å gå. Var det noen som så dette?</p>
      <p>Jeg kjenner en stikkende svie på halsen. Er sliten og har mest lyst til å bare sette meg rett ned på fortauskanten. Men jeg går videre, og med høy puls kommer jeg meg hjem. Låser døra og kikker meg i speilet, et lite brennmerke på halsen, det var det som svei. Glør fra sigaretten må ha truffet meg i det jeg dyttet ham unna. Jeg renser det lille runde brannsåret med pyrisept, vasker ansiktet for kvelden og legger meg under dyna.</p>
      <p>Han kalte meg iallfall ikke neger, bare fitte. Er jeg krenket nå? Eller bør vi slutte å kalle noe som faktisk kan være livsfarlig, for krenkelser?</p>
      <p>Er dette en bønn? Jeg tror det.</p>
    </article>
  </body>
</html>