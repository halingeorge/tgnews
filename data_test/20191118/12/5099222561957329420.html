<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23497831-cinci-ani-procese-dupa-femeie-pierdut-mana-din-cauza-lipsei-semnalizarii-calea-ferata-amenda-penala-redusa-1-2-milioane-lei-75-000-lei-pentru-cfr.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T12:05:00+00:00"/>
    <meta property="og:title" content="Cinci ani de procese după ce o femeie și-a pierdut o mână din cauza lipsei semnalizării pe calea ferată. Amendă penală redusă de la 1,2 milioane de lei la 75.000 de lei pentru CFR SA"/>
    <meta property="og:description" content="După cinci ani de procese în cazul unei femei care şi-a pierdut braţul stâng în urma unui accident de tren care a avut loc în 2014, din cauza lipsei indicatoarelor, instanța a"/>
  </head>
  <body>
    <article>
      <h1>Cinci ani de procese după ce o femeie și-a pierdut o mână din cauza lipsei semnalizării pe calea ferată. Amendă penală redusă de la 1,2 milioane de lei la 75.000 de lei pentru CFR SA</h1>
      <address><time datetime="2019-11-18T12:05:00+00:00">18 Nov 2019, 12:05</time> by <a rel="author">MH</a></address>
      <p><b>După cinci ani de procese în cazul unei femei care şi-a pierdut braţul stâng în urma unui accident de tren care a avut loc în 2014, din cauza lipsei indicatoarelor, instanța a pronunțat o decizie definitivă. Mai exact, amenda penală pentru CFR SA, stabilită de prima instanță la 1,2 milioane de lei (261.000 de euro), a fost redusă la doar 75.000 de lei, adică mai puțin de 16.000 de euro.<br/></b><br/>Parchetul General a anunțat luni că instanța, respectiv Curtea de Apel Alba Iulia, a admis apelul Companiei Naționale Căi Ferate CFR SA împotriva sentinței Judecătoriei Hațeg, care stabilise o amendă penală de 1.200.000 de lei (5.000 lei x 240 de zile amendă) pentru companie, condamnată pentru vătămare corporală din culpă.<br/><br/>Acum, Curtea de Apel Alba Iulia a decis reducerea pedepsei de la 1.200.000 de lei amendă penală la 75.000 de lei, conform sursei citate.<br/><br/>Cazul datează din septembrie 2014, când o femeie a rămas fără o mână în urma unui accident feroviar produs în gara Subcetate din județul Hunedoara.<br/><br/>Potrivit procurorilor, la circa o jumătate de oră după miezul nopţii, victima, împreună cu alţi şase călători, s-au deplasat spre linia de cale ferată la care urma să sosească trenul pe care îl aşteptau în gara Subcetate. Din cauza lipsei indicatoarelor, grupul nu a văzut platforma la care trebuiau să ajungă şi s-a oprit între două linii de cale ferată. La un moment dat, cei şapte au fost surprinşi de trecerea simultană a trenului de călători pe care îl aşteptau şi a unui tren de marfă care venea pe linia cealaltă. Femeia s-a dezechilibrat din cauza curenţilor de aer şi a căzut la pământ, cu braţul stâng pe un fir al liniei de cale ferată, astfel că roţile trenului i l-au amputat, spun procurorii de la Parchetul General.<br/><br/>Compania Națională de Căi Ferate CFR S.A. a fost trimisă în judecată de procurorii Parchetului instanței supreme, care au stabilit că accidentul s-a produs ca urmare a lipsei indicatoarelor de orientare a călătorilor, care să permită identificarea peroanelor și a platformelor corespunzătoare fiecărei linii de cale ferată și pe care compania era obligată să le monteze.<br/><br/>Totodată, din probe a rezultat și faptul că stația CF Subcetate nu avea autorizație de funcționare și nu a luat măsuri suplimentare de prevenire a producerii unor evenimente feroviare, funcționând ilegal.</p>
    </article>
  </body>
</html>