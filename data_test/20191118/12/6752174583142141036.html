<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-orszagszerte-tobb-szaz-akcioval-hivjak-fel-a-figyelmet-a-hulladek-csokkentesere/"/>
    <meta property="og:site_name" content="lokál"/>
    <meta property="article:published_time" content="2019-11-18T12:50:43+00:00"/>
    <meta property="og:title" content="Országszerte több száz akcióval hívják fel a figyelmet a hulladék csökkentésére"/>
    <meta property="og:description" content="Közel duplájára nőtt - a tavalyi 226-ról idén 410-re - az Európai Hulladékcsökkentési Hét keretében a hulladékok keletkezésének megelőzését segítő akciók száma - jelentette be hétfőn Boros Anita az Innovációs és Technológiai Minisztérium fenntarthatóságért felelős államtitkára budapesti sajtótájékoz"/>
  </head>
  <body>
    <article>
      <h1>Országszerte több száz akcióval hívják fel a figyelmet a hulladék csökkentésére</h1>
      <address><time datetime="2019-11-18T12:50:43+00:00">18 Nov 2019, 12:50</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2015/10/szelekt%C3%ADv-1280x852.jpg"/>
      </figure>
      <p>
        <b>Közel duplájára nőtt – a tavalyi 226-ról idén 410-re – az Európai Hulladékcsökkentési Hét keretében a hulladékok keletkezésének megelőzését segítő akciók száma – jelentette be hétfőn Boros Anita az Innovációs és Technológiai Minisztérium fenntarthatóságért felelős államtitkára budapesti sajtótájékoztatóján.</b>
      </p>
      <p>Az Innovációs és Technológiai Minisztérium kiemelt prioritásként tekint a fenntarthatóság megismertetésére és érvényesítésére, hogy az a mindennapjaink természetes részévé váljon – hangsúlyozta az államtitkár.</p>
      <p>A rendezvénysorozat a hulladék keletkezésének csökkentésével, újrahasznosításával összefüggő gyakorlatok bemutatására szolgál.</p>
      <p>Az államtitkár szerint a kezdeményezés célja, hogy az állampolgárok, a közösségek és a civil szervezetek felismerjék, “közös jövőnk van közös felelősséggel”. Feladatunk, hogy unokáinknak úgy adjuk át a számunkra is kölcsönkapott Földet, hogy az nekik is élhető maradjon – mondta.</p>
      <p>Kifejtette, a hulladékgazdálkodás az Európai Unióban kiemelt területnek számít, ezért számos eszközzel támogatják a körforgásos gazdaságra való áttérést. Mindezt többek között azért teszik, mert míg a jelenlegi rendszer arra épült, hogy a “terméket legyártjuk, felhasználjuk és eldobjuk”, a körforgásos gazdaságban nem keletkezik hulladék, hiszen a ma termékeit a jövő alapanyagainak tekintik.</p>
      <p>A föld erőforrásai végesek, emiatt Európának és az unió tagállamainak kettős kihívással kell szembenézniük, egyrészt ösztönözniük kell a növekedést a munkahelyteremtés és a polgárok jóléte miatt, másrészt a növekedésnél szem előtt kell tartaniuk a fenntarthatóságot is – mondta Boros Anita.</p>
      <p>A tíz éve indult kezdeményezés egyre népszerűbb; tavalyhoz hasonlóan idén is 30 ország jelezte részvételét az Európai Hulladékcsökkentési Héten, a programok száma a 2018-as 14 300-ról idén 16 500-ra emelkedett.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-klimacelok-eleresehez-szukseg-van-az-atomenergiara/">A klímacélok eléréséhez szükség van az atomenergiára</a>
        </li>
        <li>
          <a href="https://www.lokal.hu/2019-10-100-ezret-sporolhatunk-ha-palackozott-helyett-csapvizet-iszunk/">100 ezret spórolhatunk, ha palackozott helyett csapvizet iszunk</a>
        </li>
        <li>
          <a href="https://www.lokal.hu/2019-10-magyar-ceg-indit-oktatasi-programot-afrikaban-a-vizvalsag-megelozese-erdekeben/">Magyar cég indít oktatási programot Afrikában a vízválság megelőzése érdekében</a>
        </li>
        <li>
          <a href="https://www.lokal.hu/2019-10-ader-a-magyar-vizipari-tudastoke-exportkepes-termek/">Áder: A magyar vízipari tudástőke exportképes termék</a>
        </li>
        <li>
          <a href="https://www.lokal.hu/2019-10-magyarorszagon-nyit-irodat-a-globalis-zold-novekedesi-intezet/">Magyarországon nyit irodát a Globális Zöld Növekedési Intézet</a>
        </li>
      </ul>
    </article>
  </body>
</html>