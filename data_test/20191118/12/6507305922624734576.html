<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milannews.it/primo-piano/gazzetta-paqueta-e-arrivato-il-momento-del-tanto-atteso-salto-di-qualita-352345"/>
    <meta property="og:site_name" content="MilanNews.it"/>
    <meta property="article:published_time" content="2019-11-18T12:00:00+00:00"/>
    <meta property="og:title" content="Gazzetta - Paquetà, è arrivato il momento del tanto atteso salto di qualità"/>
    <meta property="og:description" content="Sulle qualità di Lucas Paquetà non ci sono dubbi, ma ora è arrivato per lui il momento di fare il tanto atteso salto di qualità: lo riferisce questa mattina La Gazzetta dello Sport che spiega che dal brasiliano, arrivato lo scorso gennaio a Milanello per circa 38 milioni di euro dal Flamengo, ci si aspetta grandi cose sia a livello di gol che di assist. Secondo la Rosea, Paquetà non è un fuoriclasse, ma un buon giocatore che può senz’altro diventare un ottimo giocatore."/>
  </head>
  <body>
    <article>
      <h1>Gazzetta - Paquetà, è arrivato il momento del tanto atteso salto di qualità</h1>
      <address><time datetime="2019-11-18T12:00:00+00:00">18 Nov 2019, 12:00</time> by <a rel="author">Enrico Ferrazzi</a></address>
      <p>Sulle qualità di Lucas Paquetà non ci sono dubbi, ma ora è arrivato per lui il momento di fare il tanto atteso salto di qualità: lo riferisce questa mattina La Gazzetta dello Sport che spiega che dal brasiliano, arrivato lo scorso gennaio a Milanello per circa 38 milioni di euro dal Flamengo, ci si aspetta grandi cose sia a livello di gol che di assist. Secondo la Rosea, Paquetà non è un fuoriclasse, ma un buon giocatore che può senz’altro diventare un ottimo giocatore.</p>
      <p><b>CRITICHE E DIFESA</b> - Lucas è molto giovane e dunque ha tutto il tempo per crescere, ma è chiaro che prima fa il salto di qualità e meglio è sia per lui che per il Milan e per il Brasile. Dopo l'amichevole contro l'Argentina, il brasiliano è stato criticato dal suo connazionale Rivaldo, il quale ha spiegato sui social che "è stato molto triste vedere la maglia numero 10 data a Paquetà in Brasile-Argentina". Nelle scorse ore, è arrivata però la replica del ct verdeoro Tite, il quale ha difeso il giocatore rossonero: "Bisogna stare tranquilli con Paquetà, è stata una gara di contatto. Avendo sbagliato i primi due passaggi ha perso un po’ di fiducia. Ci vuole calma perché Paquetà è un grande giocatore e lo dimostrerà crescendo nel Milan".</p>
      <p><b>IN CRESCITA CON PIOLI </b>- Paquetà sta crescendo nel Milan e lo sta facendo soprattutto da quando è arrivato Stefano Pioli. Se con Giampaolo non aveva mai trovato il giusto feeling, ora il brasiliano si trova maggiormente a suo agio, come dimostrano anche alcuni numeri: una media di 2,4 tiri complessivi a partita contro 0,6 (lungo la gestione Giampaolo non aveva mai inquadrato lo specchio), 46 palloni giocati contro 37,8 e il 79,3% di passaggi riusciti contro 78,5%. In attesa del salto di qualità, non mancano comunque le voci di mercato su Paquetà, il quale è sempre nel mirino del PSG di Leonardo. <br/> </p>
    </article>
  </body>
</html>