<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/321777/davis-cup-finals-italia-canada-0-2-fognini-e-berrettini-sconfitti-nei-rispettivi-incontri/"/>
    <meta property="og:site_name" content="Live Tennis"/>
    <meta property="article:published_time" content="2019-11-18T23:25:00+00:00"/>
    <meta property="og:title" content="Davis Cup Finals, Italia-Canada 0-2: Fognini e Berrettini sconfitti nei rispettivi incontri"/>
    <meta property="og:description" content="Comincia con una sconfitta il cammino dell’Italia alle Davis Cup Finals 2019 in corso di svolgimento alla “Caja Magica” di Madrid: la nazionale guidata da Corrado Barazzutti, inserita nel Gruppo F, si è arresa al cospetto del Canada. Sono bastati i due incontri di singolari, al team di Frank Dancevic, per chiudere la contesa: a […]"/>
  </head>
  <body>
    <article>
      <h6 class="kicker">Davis Cup 2019 </h6>
      <h1>Davis Cup Finals, Italia-Canada 0-2: Fognini e Berrettini sconfitti nei rispettivi incontri</h1>
      <address>
        <time datetime="2019-11-18T23:25:00+00:00">18 Nov 2019, 23:25</time>
      </address>
      <p>Comincia con una sconfitta il cammino dell’<b>Italia</b> alle<b> Davis Cup Finals 2019</b> in corso di svolgimento alla “Caja Magica” di <b>Madrid</b>: la nazionale guidata da<b> Corrado Barazzutti</b>, inserita nel<b> Gruppo F</b>, si è arresa al cospetto del <b>Canada</b>. Sono bastati i due incontri di singolari, al team di<i> Frank Dancevic</i>, per chiudere la contesa: a breve si giocherà il match di doppio che non avrà alcuna influenza ai fini del risultato finale di Italia-Canada, ma che potrebbe rivelarsi piuttosto importante nella situazione di ripescaggio delle due migliori seconde per i quarti di finale.</p>
      <p>La giornata è cominciata con la sconfitta di <b>Fabio Fognini</b> con<b> Vasek Pospisil</b>, ex n.25 ATP che nell’ultimo mese si è aggiudicato due titoli Challenger in due settimane (Las Vegas e Charlottesville). Il ligure, apparso in condizioni non eccezionali, si è sempre ritrovato sotto nel punteggio nel corso della prima frazione: dall’1-4, ha operato una bella rimonta fino al 4-4, trascinando poi il set al tiebreak vinto da Pospisil per 7-5. Ancor più equilibrato il secondo parziale, con entrambi i giocatori abili a tenere la battuta fino all’undicesimo gioco: Fognini si ritrova in un attimo sullo 0-40, accorcia fino al 30-40 ma si vede costretto a cedere alla terza occasione utile per Pospisil, abile poi a mandare in archivio il match.</p>
      <p>Il secondo singolare di Italia-Canada, che ha visto protagonisti <b>Matteo Berrettini</b> da una parte e <b>Denis Shapovalov</b> dall’altra, si è rivelato il più divertente, oltre che combattuto, del Day-1. Ad imporsi, in una sfida lottata fino all’ultimo punto, durata quasi tre ore e senza alcun break, è stato il nativo di Tel Aviv col punteggio di 7-6(5) 6-7(3) 7-6(5). Vittoria molto importante per il canadese, apparso piuttosto nervoso nel finale per l’atteggiamento a suo modo di vedere poco corretto da parte dei sostenitori italiani presenti sullo<i> Stadium 2</i>: il Canada tornerà in campo già domani contro gli<i> Stati Uniti</i> in un duello che potrebbe già sancire la qualificazione alla fase successiva per il team biancorosso.</p>
    </article>
  </body>
</html>