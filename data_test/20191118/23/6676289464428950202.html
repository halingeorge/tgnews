<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/al-doilea-bloc-evacuat-timisoara-substanta-toxica-326181.html"/>
    <meta property="og:site_name" content="Observator"/>
    <meta property="article:published_time" content="2019-11-18T23:40:00+00:00"/>
    <meta property="og:title" content="Al doilea bloc evacuat în Timişoara, toţi 31 de locatari duşi la spital pentru analize"/>
    <meta property="og:description" content="Al doilea bloc a fost evacuat, la Timişoara, după ce autorităţile au identificat un apartament din blocul respectiv, unde s-a făcut dezinsecţie şi deratizare de aceeaşi firmă care a efectuat lucrări şi la blocul deja evacuat."/>
  </head>
  <body>
    <article>
      <h1>Al doilea bloc evacuat în Timişoara, toţi 31 de locatari duşi la spital pentru analize</h1>
      <address><time datetime="2019-11-18T23:40:00+00:00">18 Nov 2019, 23:40</time> by <a rel="author">Cristian Ionescu</a></address>
      <p>
        <b>
          <b>Al doilea bloc a fost evacuat, la Timişoara, după ce autorităţile au identificat un apartament din blocul respectiv, unde s-a făcut dezinsecţie şi deratizare de aceeaşi firmă care a efectuat lucrări şi la blocul deja evacuat.</b>
        </b>
      </p>
      <p>Pentru siguranţă, preventiv, chiar dacă este vorba despre un singur apartament, 31 de persoane au fost scoase din casă, în miez de noapte şi duse la spital pentru analize, apoi spre un adăpost provizoriu.</p>
      <h3>Încă un bloc din Timişoara evacuat complet</h3>
      <p><i>"În urma identificării unui singur apartament, etajul 4, din Timișoara, strada Vaida Voievod nr.1, care a efectuat aceeași operațiune de dezinsecție și deratizare cu aceeași firmă, s-a dispus evacuarea completă a blocului, ca măsură preventivă. Ușa apartamentului este sigilată cu banda adezivă. Sunt evacuate 31 de persoane"</i>, informează ISU Timiş.</p>
      <p><a href="https://observator.tv/social/substanta-toxica-deratizare-dezinsectie-timisoara-326178.html">Cazul celor trei decese de la Timişoara</a>, care ar fi fost cauzate de o substanţă toxică, a fost prezentat, în cadrul unei conferinţe de presă organizate de autorităţi. ISU Timiş, Poliţia, experţi şi medici au făcut apel la calm, către populaţie.</p>
      <p><i>”Nu confirm substanţe până nu avem analiza de la laborator. Avem bănuieli, dar nu aş vrea să dau o substanţă până nu am confirmarea de la laborator. Administratorul firmei a fost audiat şi în momentul de faţă procurorul este la faţa locului. Prioritatea noastră e să identificăm locaţiile unde s-au făcut acţiuni de deratizare. Apelez la populaţie, dacă s-a făcut deratizare să anunţe, chiar şi în judeţ. Ancheta se va derula cu prioritate şi urgenţă şi vom clarifica toate aspectele. Nu vreau să dau detalii din anchetă”</i>, a precizat comisar şef Alin Petecel, şeful IPJ Timiş.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FObservatorAntena1%2Fvideos%2F576432636441118%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Autorităţile au precizat că analiza substanţei care ar provocat panică în Timişoara este încă nefinalizată, un rezultat în acest sens urmând a fi comunicat public imediat ce va fi disponibil.</p>
    </article>
  </body>
</html>