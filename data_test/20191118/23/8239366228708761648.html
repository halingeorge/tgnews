<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/advokat_poroshenka_poobitsyav_prytyagnuty_do_vidpovidalnosti_trubu_ta_portnova_331065.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T23:39:00+00:00"/>
    <meta property="og:title" content="Адвокат Порошенка пообіцяв притягнути до відповідальності Трубу та Портнова"/>
    <meta property="og:description" content="Захист п’ятого президента Петра Порошенка обіцяє «йти до кінця» і притягнути до відповідальності тих, хто причетний до справи проти нього у Держбюро розслідувань, а саме — очільника ДБР Романа Трубу та Андрія Портнова, заступника голови адміністрації президента часів Януковича."/>
  </head>
  <body>
    <article>
      <h1>Адвокат Порошенка пообіцяв притягнути до відповідальності Трубу та Портнова</h1>
      <h2>Захист п’ятого президента Петра Порошенка обіцяє «йти до кінця» і притягнути до відповідальності тих, хто причетний до справи проти нього у Держбюро розслідувань, а саме — очільника ДБР Романа Трубу та Андрія Портнова, заступника голови адміністрації президента часів Януковича.</h2>
      <address>
        <time datetime="2019-11-18T23:39:00+00:00">18 Nov 2019, 23:39</time>
      </address>
      <p>Про це в ефірі програми «Нині вже» на <a href="https://hromadske.ua/posts/advokat-poroshenka-poobicyav-prityagnuti-do-vidpovidalnosti-trubu-ta-portnova">hromadske </a>заявив адвокат Порошенка Ігор Головань.  </p>
      <p>Він розповів, що захисники Порошенка подали клопотання про закриття цієї справи, а 15 листопада суд зобов’язав ДБР розглянути його.</p>
      <p>«Відповідно, я думаю, ще одним елементом, чому вони так поспішали (передати підозру Порошенку до ГПУ — ред.) — вони вирішили позбавитися цих матеріалів і не давати відповідь по суті тих документів, які ми представили в ДБР», — сказав захисник.</p>
      <p>Адвокат вважає, що ця справа — провокація проти генпрокурора Руслана Рябошапки.</p>
      <p>«Це відверта провокація, це абсолютно нікчемна з юридичної точки зору річ, і ми підемо до логічного завершення в справі про притягнення до відповідальності осіб, які це організували, перш за все Труби і Портнова, а також їхніх спільників», — наголосив Головань.</p>
      <p>18 листопада Державне бюро розслідувань направило до Генеральної прокуратури проєкт підозри п'ятому президенту України Петру Порошенку.</p>
      <p>Проєкт підозри стосується можливого неправомірного впливу на проведення конкурсу з добору кандидатів для призначення членів Вищої ради правосуддя у березні-травні 2019 року.</p>
      <p>Сам Порошенко назвав цю підозру «абсолютною дурістю».</p>
      <p>Зазначимо, що ймовірні зловживання попереднього президента полягають у призначенні ним двох членів Вищої ради правосуддя поза правилами та процедурою. </p>
      <p>10 квітня Порошенко отримав перелік із рекомендованих до призначення осіб у члени Вищої ради правосуддя. Не вистачало двох людей. І замість повторного конкурсу тодішній президент видав указ, яким змінив процедуру призначення членів ВРП: якщо комісія не обирає членів, то їх одноосібно призначає президент.</p>
      <p>Так, Порошенко призначив членами ВРП Андрія Василенка і Михайла Ісакова. Сталося це 13 травня — за 6 днів до складення присяги Зеленським. Провадження за цими фактами ДБР почало теж за заявою Портнова.</p>
    </article>
  </body>
</html>