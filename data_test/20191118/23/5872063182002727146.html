<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/1560702/ethniki-anakampsi-gluko-finale-gia-tin-ellada-niki-2-1-epi-tis-finlandias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T23:46:00+00:00"/>
    <meta property="og:title" content="Εθνική ανάκαμψη: «Γλυκό» φινάλε για την Ελλάδα, νίκη 2-1 επί της Φινλανδίας"/>
    <meta property="og:description" content="Η «γαλανόλευκη» είχε ήδη αποκλειστεί, όμως έδειξε ότι έχει αλλάξει ρότα"/>
  </head>
  <body>
    <article>
      <h1>Εθνική ανάκαμψη: «Γλυκό» φινάλε για την Ελλάδα, νίκη 2-1 επί της Φινλανδίας</h1>
      <address><time datetime="2019-11-18T23:46:00+00:00">18 Nov 2019, 23:46</time> by <a rel="author">Καλιακάκης Γιάννης</a></address>
      <p>
        <b>Η «γαλανόλευκη» είχε ήδη αποκλειστεί, όμως έδειξε ότι έχει αλλάξει ρότα</b>
      </p>
      <p>
        <b>Η Εθνική μας είχε αποκλειστεί από την τελική φάση του Euro 2020, όμως στα τελευταία παιχνίδια των προκριματικών έδειξε ότι ανακάμπτει.</b>
      </p>
      <p>Το επιβεβαίωσε και στο σημερινό ματς με την Φινλανδία, της οποίας επικράτησε 2-1 με ανατροπή στο φινάλε της φάσης των ομίλων.</p>
      <p>Καλό ποδόσφαιρο και παιχνίδι κυριαρχίας από το αντιπροσωπευτικό συγκρότημα, που στην εποχή Φαντ Σιπ, παρουσιάζει πολύ καλύτερο αγωνιστικό πρόσωπο.</p>
      <p>Με ώθηση από τα προηγούμενα ματς και με καλή ψυχολογία, που απέκτησε από τις συγκεκριμένες αναμετρήσεις μπήκε στο ματς η Εθνική. Δείχνοντας ορεξάτη και με διάθεση να βγάλει και πάλι ενέργεια, πιέζοντας ψηλά, αλλά και να δημιουργήσει εμφανίστηκε από την αρχή η ομάδα του Τζον Φαντ’ Σιπ. Αναγκάζοντας τους φιλοξενούμενους, που πιθανόν να ήταν επηρεασμένοι και από τη… φιέστα των προηγούμενων ημερών, σε παθητικό ρόλο.</p>
      <p>Ο… ακούραστος, Δημήτρης Γιαννούλης, έφτιαξε την πρώτη καλή φάση, αφού έκλεψε από τα αριστερά και γύρισε για τον Παυλίδη, που από καλό σημείο δεν μπόρεσε να βρει εστία, με την μπάλα να σταματάει σε σώματα. Συνολικά, η Ελλάδα στο πρώτο μέρος (κυρίως μέχρι να γίνει το 0-1) ήταν αυτή που είχε την κατοχή της μπάλας και την πρωτοβουλία των κινήσεων, αλλά και γενικότερα δημιουργούσε τις προϋποθέσεις για κάτι καλό. Όπως το σκαστό σουτ του Μάνταλου (που νωρίτερα είχε άστοχη προβολή) λίγο έξω από την περιοχή, που παρότι έγινε με καλές συνθήκες, δεν ανησύχησε τον Γιόρονεν.</p>
      <p>Και ξαφνικά η Φινλανδία βρέθηκε να προηγείται. Δίχως να έχει κάνει αισθητή την παρουσία της στην αντίπαλη περιοχή σε αυτό το διάστημα, ο Πούκι βγήκε φάτσα με τον Βλαχοδήμο, έπειτα από τραγικό λάθος του Σταφυλίδη. Ο Έλληνας αμυντικός έδιωξε στα… τυφλά σε διεκδικούμενη φάση, ο φορ της Νόριτς, που νωρίτερα κράτησε ζωντανή τη φάση έπειτα σε μονομαχία με τον Χατζηδιάκο, δεν παράτησε τη φάση και πέτυχε ένα από τα πιο εύκολα γκολ του στη διοργάνωση. Πάντως, την καλύτερή της φάσης στο α’ μέρος, την είχε μετά το 0-1 η Ελλάδα. Ο Μπακάκης σέντραρε για το κεφάλι του Μπακασέτα, που ανάγκασε τον Φινλανδό γκολκίπερ σε ωραία επέμβαση, πέφτοντας στην αριστερή του γωνία.</p>
      <p>Με ορμή μπήκε και στο δεύτερο ημίχρονο η Ελλάδα, αλλά αυτήν τη φορά είχε και ουσία. Ο Μπακασέτας εκμεταλλεύτηκε λάθος διώξιμο των φιλοξενούμενων, δεν παράτησε τη φάση και γύρισε την κατάλληλη στιγμή για τον Μάνταλο που δεν δυσκολεύτηκε από κοντά να ισοφαρίσει. Στη συνέχεια ακολούθησε ένα «κρύο» διάστημα, μέχρι να ακολουθήσει η επόμενη καλή φάση. Ο Λημνιός έκανε στο 62’ μια από τις γνωστές του… μπούκες, αλλά νικήθηκε από τον Γιόρονεν και ο Γιαννούλης αστόχησε σε κεφαλιά στα καπάκια. Το παιχνίδι απέκτησε ωραίο ρυθμό, έγινε πιο ανοιχτό και αυτή που ωφελήθηκε ήταν η Ελλάδα. Αφού ο Πούκι αστόχησε από καλή θέση στο 69’, λίγο μετά έγινε το 2-1. Ο Λημνιός έστρωσε για τον Κουλούρη που νικήθηκε από τον Γιόρονεν και ο Γαλανόπουλος ήταν αυτός που πήρε το… ριμπάουντ για να κάνει… φόλοου.</p>
      <p>Η Εθνική θέλησε να καρπωθεί το μομέντουμ και συνέχισε στο ίδιο τέμπο για λίγα λεπτά, προσπαθώντας να εκμεταλλευτεί και τους χώρους που άρχισαν να αφήνουν πίσω οι Σκανδιναβοί. Ωστόσο, σταδιακά στο τελευταίο τέταρτο ξεκίνησε να κατεβάζει στροφές, παίζοντας και με τον χρόνο και κατάφερε να προστατέψει το υπέρ της 2-1. Λίγο έλειψε, μάλιστα, να κλειδώσει τη νίκη λίγο πριν το τελευταίο σφύριγμα, αφού ο Κουλούρης σπατάλησε διπλή ευκαιρία σε προσπάθεια μπροστά από την αντίπαλη εστία.</p>
      <p>ΕΛΛΑΔΑ: Βλαχοδήμος, Μπακάκης, Σταφυλίδης, Μπακασέτας, Γαλανόπουλος (73’ Μπουχαλάκης), Παυλίδης (64’ Κουλούρης), Χατζηδιάκος, Λημνιός, Μάνταλος (90’+3’ Μασούρας), Κουρμπέλης, Γιαννούλης.</p>
      <p>ΦΙΛΑΝΔΙΑ: Γιόρονεν, Τοίβιο (59’ Λαμ), Βαλσάνεν, Καμαρά, Λουντ, Πούκι, Σούλερ (77’ Γιένσεν), Βαλσάνεν, Σκραμπ (77’ Σοϊρι), Καούκο , Ραϊτάλα.</p>
    </article>
  </body>
</html>