<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/kabmin-rozglyadaye-mozhlivist-zbilshennya-limitiv-dlya-fopiv-330089_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T23:21:00+00:00"/>
    <meta property="og:title" content="Кабмін розглядає можливість збільшення лімітів для ФОПів"/>
    <meta property="og:description" content="Важливість діалогу між державою та бізнесом підкреслив міністр економіки України Тимофій Милованов."/>
  </head>
  <body>
    <article>
      <h1>Кабмін розглядає можливість збільшення лімітів для ФОПів</h1>
      <h2>Важливість діалогу між державою та бізнесом підкреслив міністр економіки України Тимофій Милованов.</h2>
      <address>
        <time datetime="2019-11-18T23:21:00+00:00">18 Nov 2019, 23:21</time>
      </address>
      <p>Кабінет міністрів України зайнявся вивченням можливості підвищення ліміту максимального річного доходу, який може мати <a href="https://dt.ua/ECONOMICS/v-ukrayini-mozhut-vesti-dvorichniy-moratoriy-na-perevirku-fop-iv-schodo-vikoristannya-rro-329204_.html"><b>фізична особа-підприємець</b></a>, <a href="http://www.me.gov.ua/News/Detail?lang=uk-UA&amp;id=5368df21-a7c6-499d-818f-2f9f7138b2a2&amp;title=TimofiiMilovanovObgovorivZGromadskistiuAktualniPitanniaFiskalizatsiiVedenniaBiznesu">заявив</a> заступник глави Міністерства економіки України Дмитро Романович на зустрічі з представниками громадських організацій.</p>
      <p>"Зараз ми вивчаємо питання підвищення лімітів для ФОП, лібералізацію штрафних санкцій, пов'язаних з використанням РРО, запровадження мораторію на проведення перевірок. Окрім того, Міністерство фінансів готує роз'яснення щодо бухгалтерського і товарного обліку, а також ряду інших питань. Все це буде обговорюватися на найближчих засіданнях Координаційної Ради з питань розвитку мікропідприємництва та малого підприємництва", – заявив він.</p>
      <p>Зі свого боку, важливість діалогу між державою та бізнесом підкреслив міністр економіки України Тимофій Милованов.</p>
      <p>"Сьогоднішня зустріч – це важливий крок до конструктивного діалогу між владою та підприємцями. Якщо ми об'єднаємося, будемо довіряти один одному, то спільно виробимо найбільш ефективну модель для ведення бізнесу в Україні. А також запропонуємо зміни до законодавства, які будуть вигідні для всіх: і для держави, і для підприємців", – зазначив він.</p>
      <p>Милованов також додав, що сприяння по максимуму для українців у відкритті своєї справи і допомогу представникам мікробізнесу в розширенні їх діяльності є для уряду однією з пріоритетних завдань.</p>
      <p>10 вересня народні депутати проголосували за пакет законів про використання касових апаратів (РРО) у торгівлі - для фізосіб-підприємців з оборотом до 1 мільйона гривень на рік встановлюється перехідний період до 2021 року.</p>
      <p>З 1 січня 2021 року Фопи на єдиному податку 2-4 груп будуть зобов'язані використовувати РРО або ПРРО - ці правила, як і раніше, будуть стосуватися суб'єктів господарювання у сфері торгівлі, громадського харчування і послуг, які розраховуються в готівковій та/або безготівковій формі (із застосуванням електронних платіжних засобів, платіжних чеків, жетонів тощо) при продажу товарів (наданні послуг).</p>
      <p>Раніше повідомлялося, що <b><a href="https://zn.ua/ECONOMICS/gfs-mozhet-razreshit-ispolzovat-gadzhety-vmesto-kassovogo-apparata-314400_.html">Державна фіскальна служба включила до держреєстру реєстраторів розрахункових операцій</a></b> (РРО) вісім експериментальних програм, які можуть допомогти замінити традиційні касові апарати і використовувати замість їх смартфони і планшети.</p>
      <footer>За матеріалами: <a href="https://dt.ua/go/aHR0cHM6Ly93d3cubWUuZ292LnVhLw==">Міністерство економічного розвитку та торгівлі</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>