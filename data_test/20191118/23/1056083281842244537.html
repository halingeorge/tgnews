<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717569/%DA%A9%D8%A7%D8%B8%D9%85%DB%8C-%D8%A8%D8%A7%D9%86%DA%A9-%D9%87%D8%A7-%D8%AA%D9%88%D9%84%DB%8C%D8%AF-%D9%85%D9%84%DB%8C-%D9%85%D8%A7-%D8%B1%D8%A7-%D9%85%D8%AA%D9%88%D9%82%D9%81-%DA%A9%D8%B1%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T23:55:00+00:00"/>
    <meta property="og:title" content="کاظمی: بانک‌ها تولید ملی ما را متوقف کردند"/>
    <meta property="og:description" content="یک عضو کمیسیون حقوقی و قضایی مجلس شورای اسلامی یکی از اصلی‌ترین موانع تولید داخلی را بانک‌ها دانست و عنوان کرد: بانک‌ها و تحریم‌های آمریکا تولید ما را زمین‌گیر کرده‌اند."/>
  </head>
  <body>
    <article>
      <h1>کاظمی: بانک‌ها تولید ملی ما را متوقف کردند</h1>
      <address><time datetime="2019-11-18T23:55:00+00:00">18 Nov 2019, 23:55</time> by <a rel="author">پدرام خسروانی</a></address>
      <p>یک عضو کمیسیون حقوقی و قضایی مجلس شورای اسلامی یکی از اصلی‌ترین موانع تولید داخلی را بانک‌ها دانست و عنوان کرد: بانک‌ها و تحریم‌های آمریکا تولید ما را زمین‌گیر کرده‌اند.</p>
      <p>محمد کاظمی در گفت‌وگو با ایسنا، با اشاره به موانعی که می‌تواند سد راه حمایت از تولید ملی باشد گفت: فعلا تولید ملی ما را بانک‌ها متوقف کرده‌اند؛ واحدهای تولیدی که وام دریافت کردند به لحاظ تحمیل تحریم‌های آمریکا نتوانستند وام‌ها را بازگردانند؛ در نتیجه بانک‌ها هم این شرایط را درک نمی‌کنند و مشکلاتی ایجاد می‌شود.</p>
      <p>وی ادامه داد: هم تحریم‌های آمریکا و هم تحمیل بانک‌ها به تولید ما ضربه زده و آن را زمین‌گیر کرده است. البته ما در مجلس شورای اسلامی در این حوزه کمکی را در نظر گرفتیم، ولی شورای نگهبان آن را تایید نکرد.</p>
      <p>این عضو کمیسیون حقوقی و قضایی مجلس شورای اسلامی با اشاره به نقش دستگاه‌های نظارتی در رفع موانع تولید و حمایت از تولید ملی عنوان کرد: دستگاه‌های نظارتی در این باره کاری نمی‌توانند انجام دهند، چرا که بانک‌ها می‌گویند ما براساس قوانین و مقررات بانکی این کارها را انجام می‌دهیم؛ این در حالی است که این مقررات و قوانین بانکی برای شرایط عادی تنظیم شده است نه شرایط بحرانی در واقع برای زمانی تنظیم شده که تمام فضای مورد نیاز برای تولید کننده مساعد و فراهم باشد. اگر تحریمی وجود نداشته باشد و شاهد مشکلات در بازار نباشیم آن زمان مقررات می‌تواند در خصوص آن تولید کننده‌ای که از بازپرداخت تسهیلات امتناع می‌کند در نظر گرفته شود، اما اکنون بحث امتناع وجود ندارد و بحث بر سر تحریم و تحمیل است و بانک‌ها این شرایط را درک نمی‌کنند.</p>
      <p>کاظمی تاکید کرد: برای حمایت از تولید ملی فرهنگ‌سازی در کشور امری مهم است اما تولید داخلی ما به کیفیت تولید خارجی نمی‌رسد. این موضوع را در کیفیت کالاهای لوازم خانگی شاهد هستیم؛ البته کیفیت تولید رو به بهبود است و در برخی موارد تولیدات ما با تولیدات خارجی برابری می‌کند. حال که نمی‌توانیم واردات انجام دهیم باید از شرایط کنونی برای حمایت از تولیدات ملی به عنوان فرصت نگاه کنیم و از تولید کننده حمایت کنیم تا هم کیفیت و هم کمیت را افزایش دهند.</p>
      <p>انتهای پیام</p>
      <p>‌</p>
    </article>
  </body>
</html>