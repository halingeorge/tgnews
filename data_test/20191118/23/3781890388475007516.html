<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742372"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T23:00:00+00:00"/>
    <meta property="og:title" content="เลือกได้ไม่ขอถูกหวย6ล. ร่ำไห้ควงแฟนรับเงินก่อนเลิกลา"/>
    <meta property="og:description" content="เงิน 6 ล้านทำเหตุ! สาวอุบลฯพาแฟนหนุ่มขึ้นเงินรางวัลกองสลาก 6 ล้าน พร้อมเผยทั้งน้ำตา ตัดสินใจเลิกลากันเพราะไม่อยากมีปัญหา ถ้าย้อนเวลากลับไปได้คงไม่อยากถูกหวยเพราะต้องเสียคนรักไปแบบนี้"/>
  </head>
  <body>
    <article>
      <h1>เลือกได้ไม่ขอถูกหวย6ล. ร่ำไห้ควงแฟนรับเงินก่อนเลิกลา</h1>
      <address>
        <time datetime="2019-11-18T23:00:00+00:00">18 Nov 2019, 23:00</time>
      </address>
      <p>
        <b>เงิน 6 ล้านทำเหตุ! สาวอุบลฯพาแฟนหนุ่มขึ้นเงินรางวัลกองสลาก 6 ล้าน พร้อมเผยทั้งน้ำตา ตัดสินใจเลิกลากันเพราะไม่อยากมีปัญหา ถ้าย้อนเวลากลับไปได้คงไม่อยากถูกหวยเพราะต้องเสียคนรักไปแบบนี้</b>
      </p>
      <p>จากกรณี น.ส.พรธิดา ชำนาญเวช อายุ 23 ปี ชาวจ.อุบลราชธานี เข้าแจ้งความร้องทุกข์กับ ตำรวจสภ.พระประแดง จ.สมุทรปราการ ว่าได้ถูกแฟนหนุ่มที่อยู่กินด้วยกัน 3 ปี คือ นายวิจัก (สงวนนามสกุล) อายุ 34 ปี เบี้ยวเงินรางวัลมูลค่า 6 ล้านบาท หลังจากถูกลอตเตอรี่รางวัลที่ 1 งวดวันที่ 16 พ.ย.ที่ผ่านมา โดยเงินที่ซื้อลอตเตอรี่ดังกล่าวเป็นเงินที่ของทั้งสองได้มาจากการถูกรางวัล 3 ตัวท้าย งวดวันที่ 1 พ.ย.ที่ผ่านมาอีกที ส่วนจุดที่ไปซื้อคือตลาดครุใน หลังจากถูกรางวัลมีการนำสลักชื่อของคู่หนุ่มสาวไว้เป็นหลักฐาน เพราะหากมีการนำไปขึ้นเงินจะได้แจ้งอายัดในทันที โดยหลังจากเป็นข่าวครึกโครมว่าฝ่ายชายหายเงียบไป ปรากฏว่าฝ่ายชายได้เดินทางมาปรับความเข้าใจ และเคลียร์เรื่องเงินให้จบ ตามที่ได้เสนอข่าวไปแล้วนั้น<br/><br/>เกี่ยวกับเรื่องนี้เมื่อวันที่ 19 พ.ย. แหล่งข่าวในพื้นที่ ที่สำนักงานสลากกินแบ่งรัฐบาล ถ.สนามบินน้ำ อ.เมือง จ.นนทบุรีแจ้งว่า น.ส.พรธิดา ได้เดินทางมากับ นายวิจัก แฟนหนุ่มพร้อมนำสลากที่ถูกรางวัลที่ 1 หมายเลข 017223 จำนวน 1 ใบ มาขึ้นเงินรางวัลเป็นเช็คเงินสดจำนวน 6 ล้านบาทแล้ว โดย น.ส.พรธิดา ได้ให้สัมภาษณ์สื่อมวลชนที่มารอทำข่าวทั้งน้ำตาว่า ได้ตัดสินใจแยกทางกับแฟนแล้ว เนื่องจากไม่อยากมีปัญหา แต่ตอนนี้ต้องมาขึ้นเงินรางวัลที่ตกลงกันไว้ก่อนคือได้ไปคนละ 3 ล้านบาท  สำหรับประเด็นการแจ้งความ เพราะตนตกใจที่จู่ ๆ แฟนหนุ่มหนีออกจากบ้านไปพร้อมลอตเตอรี่รางวัลที่ 1 และติดต่อกันไม่ได้ พอแฟนกลับมาหากลับตำหนิตนว่าตนไม่น่าจะไปแจ้งความให้เรื่องราวใหญ่โต ส่วนประเด็นที่แฟนโมโหก็คือ เรื่องที่ตกลงกันว่าจะเอาเงิน 2 ล้านไปให้แม่ของตนเพื่อใช้หนี้สิน และเงินที่เหลือนำไปซื้อบ้านอยู่ด้วยกัน แต่แฟนหนุ่มบอกว่าจะให้เป็นชื่อแม่แฟนเป็นเจ้าของบ้าน ซึ่งตนไม่สบายใจถามว่าทำไมไม่เป็นชื่อเราสองคนเพราะเป็นเงินของเราเอง ปรากฏว่าแฟนโมโหไม่ตอบ ซ้ำยังออกจากบ้านไปในทันที <br/><br/>ผู้สื่อข่าวถามว่าต่อไปนี้จะยังใช้ชีวิตร่วมกันหรือไม่ น.ส.พรธิดา กล่าวว่าทั้งน้ำตาว่า อันที่จริงแฟนหนุ่มนั้นเป็นคนดีดูแลกันมาตลอดไม่เคยมีปากเสียงทะเลาะกันอย่างรุนแรงเลย ตั้งแต่อยู่กันมา 3-4 ปีไม่มีปัญหาอะไรเลย พร้อมยอมรับด้วยเสียงสั่นเครือว่า <i>"....ถ้าย้อนเวลากลับไปได้...ขอไม่ถูกรางวัลที่ 1 ดีกว่า เราร่วมทุกข์ร่วมสุขมาด้วยกันมาตลอด..."</i><br/><br/>ด้าน นายวิจัก กล่าวว่า ยอมรับว่าวันนั้นใจร้อนเองที่หนีออกไปจากบ้านโดยไม่ได้บอกกับแฟนสาวว่าไปไหน ที่จริงคือกลับไปบ้านแม่เพราะลอตเตอรี่ใบนั้นฝากไว้ที่แม่ หลังจากทราบว่าถูกรางวัลตนรู้สึกว่าญาติทางฝ่ายแฟนจะเข้ามาวุ่นวายมากเกินไป และเรื่องที่ตนบอกว่าจะให้เงินกับแฟนสาว 2 ล้านบาท เพื่อนำไปให้แม่ใช้หนี้สินก็เป็นเรื่องจริงที่เราคุยกันแล้ว เช่นเดียวกับเรื่องที่จะซื้อบ้านอยู่ด้วยกัน สำหรับเรื่องที่จะปรับความเข้าใจกันต่อไปหรือไม่นั้น คงต้องใช้เวลาสักพัก<br/><br/>สำหรับประเด็นเรื่องมีหญิงสาวอ้างเป็นภรรยาของ นายวิจัก นั้นขณะนี้ยังอยู่ในระหว่างตรวจสอบหลักฐานของ นายเดชา กิติวิทยานันท์ ทนายความชื่อดัง ซึ่งหากพบว่าเป็นภรรยาที่ถูกต้องตามกฎหมายจริง เรื่องเงินรางวัล 6 ล้านบาทแม้จะมีการแบ่งกันแล้วก็ตาม แต่หากไม่สามารถตกลงกันได้อีก ก็อาจต้องมีการฟ้องร้องกันในคดีความทางแพ่งต่อไป.</p>
    </article>
  </body>
</html>