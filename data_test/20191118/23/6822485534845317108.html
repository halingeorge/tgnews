<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827201.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T23:44:00+00:00"/>
    <meta property="og:title" content="تخت‌روانچی:ایران از خاورمیانه عاری از سلاح اتمی استقبال می‌کند"/>
    <meta property="og:description" content=" به گزارش ایرنا، مجید تخت روانچی روز دوشنبه در افتتاحیه کنفرانس خاورمیانه عاری از سلاح‌های هسته ای و دیگر سلاح‌های کشتار جمعی  با اشاره به  ابتکار ایران در پیشنهاد  ایده ایجاد منطقه عاری از سلاح‌های هسته ای در خاورمیانه افزود موفقیت این کنفرانس قطعا به تقویت صلح و امنیت بین المللی کمک خواهد کرد."/>
  </head>
  <body>
    <article>
      <h1>تخت‌روانچی:ایران از خاورمیانه عاری از سلاح اتمی استقبال می‌کند</h1>
      <address>
        <time datetime="2019-11-18T23:44:00+00:00">18 Nov 2019, 23:44</time>
      </address>
      <p>نماینده دائم ایران در سازمان ملل متحد با استقبال از خاورمیانه عاری از سلاح اتمی و کشتار جمعی گفت: نظام بین‌المللی باید آمریکا و اسرائیل را به رفتار مسئولانه و پذیرش و اجرای تعهدات هسته‌ای وادار کند.</p>
      <p> به گزارش ایرنا، مجید تخت روانچی روز دوشنبه در افتتاحیه کنفرانس خاورمیانه عاری از سلاح‌های هسته ای و دیگر سلاح‌های کشتار جمعی  با اشاره به  ابتکار ایران در پیشنهاد  ایده ایجاد منطقه عاری از سلاح‌های هسته ای در خاورمیانه افزود موفقیت این کنفرانس قطعا به تقویت صلح و امنیت بین المللی کمک خواهد کرد.</p>
      <p>وی ادامه داد: زرادخانه سلاح‌های کشتار جمعی رژیم صهیونیستی تحت حمایت آمریکا و خود سیاست هسته‌ای آمریکا که خود  را مجاز به کاربرد سلاح هسته‌ای می‌داند و عملا کشورهای غیرهسته‌ای را با سلاح هسته‌ای تهدید می‌کند، دو مانع اصلی ایجاد چنین منطقه‌ای در خاورمیانه هستند.</p>
      <p> در این کنفرانس که با حضور دبیرکل سازمان ملل، رئیس مجمع عمومی و نمایندگان  کشوهای عضو سازمان ملل آغاز  به کار کرد، نماینده دائم ایران در این سازمان با اشاره به سیاست جمهوری اسلامی در این زمینه تصریح کرد چنین سیاستی ریشه در آموزه‌های اسلام، محاسبات عقلانی منافع ملی و تجربه تلخ حملات شیمیایی صدام علیه ایران در دوران جنگ تحمیلی دارد.</p>
      <p>تخت روانچی با اعلان آمادگی جمهوری اسلامی ایران برای همکاری با سایر کشورهای منطقه به منظور تدوین یک معاهده حقوقی الزام‌آور، عدم حضور نمایندگان آمریکا و رژیم صهیونیستی در این کنفرانس را نشانگر قصد آنها جهت شکست کنفرانس برشمرد و از نظام بین المللی درخواست کرد تا آمریکا و رژیم صهیونیستی را به رفتار مسئولانه و پذیرش تعهدات و اجرای آنها وادار کنند.</p>
      <p>نشست امروز، نخستین نشست از کنفرانسی است که ایران از ۴۵ سال پیش پیشنهاد برگزاری آن را داده بود. در این کنفرانس با توافق  کشورهای منطقه، نماینده دائم اردن به عنوان رییس کنفرانس انتخاب شد و قرار است مذاکرات به مدت پنج روز ادامه یابد.</p>
    </article>
  </body>
</html>