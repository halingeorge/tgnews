<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_390691856_Vihrena_Italiya_izrigna_s_9_gola"/>
    <meta property="og:site_name" content="webcafé"/>
    <meta property="article:published_time" content="2019-11-18T23:39:00+00:00"/>
    <meta property="og:title" content="Вихрена Италия изригна с 9 гола"/>
    <meta property="og:description" content="Дания издържа в Дъблин и отива на Европейското"/>
  </head>
  <body>
    <article>
      <h1>Вихрена Италия изригна с 9 гола</h1>
      <address><time datetime="2019-11-18T23:39:00+00:00">18 Nov 2019, 23:39</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/18/orsoliniitaly/1170x879.jpg"/>
        <figcaption>Крилото на Болоня Рикардо Орсолини се разписа в дебюта си за националния тим<cite>Снимка: © Getty Images</cite></figcaption>
      </figure>
      <p>
        <b>Италия завърши с гръм и трясък квалификациите за Евро 2020 и унищожи Армения с 9:1 в Палермо.</b>
      </p>
      <p>"Скуадрата" затвърди възходящата линия, по която пое в тези квалификации и отнесе съперника с 4 гола през първото полувреме и още 5 през второто.</p>
      <p>Това е рекордна победа в историята на Италия (заедно с 8:0 над САЩ през 1948 г.) и също рекорден 11-и пореден успех за състава на Роберто Манчини. За пръв път "адзурите" записват 10 успеха в една календарна година, за пръв път и завършват с перфектен актив от квалификации.</p>
      <p>По два пъти тази вечер се разписаха Чиро Имобиле и Николо Дзаниоло, а по един гол добавиха Николо Барела, Алесио Романьоли, Жоржиньо от дузпа, Рикардо Орсолини и Федерико Киеза.</p>
      <p>За арменците се разписа Едгар Бабаян.</p>
      <p>Италия отдавна се класира на Евро 2020 и завършва своята група J убедително на първо място с пълен актив от 30 т. пред Финландия с 18 (която също се класира на първенството).</p>
      <p>
        <b>В най-значимия мач от вечерта, който трябваше да разплете възела в група D, Дания удържа 1:1 срещу Ирландия в Дъблин и така се класира на Европейското първенство.</b>
      </p>
      <p>Ирландците се нуждаеха от задължителна победа в срещата, докато и равенството устройваше гостите. В оспорван тактически сблъсък с малко на брой положения Мартин Брайтуайт откри за Дания в 73-ата минута.</p>
      <p>Пет минути преди края Мат Дохърти изравни с глава, но финалният натиск на домакините не доведе до нищо и Дания се класира като втори в групата с актив от 16 т., 3 т. пред Ирландия.</p>
      <p>На първо място завърши Швейцария със 17 т. след убедително 6:1 като гост на Гибралтар.</p>
      <p>Ирландците все пак ще имат втори шанс за класиране през баражите.</p>
      <related>
        <a href="https://www.webcafe.bg/sportcafe/futbol-svyat/id_1016326844_Da_zakrivame_skuadrata_li_Ta_tya_e_sred_favoritite_za_titlata_na_Evro_2020"/>
      </related>
    </article>
  </body>
</html>