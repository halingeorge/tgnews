<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/aris-afxanonte-apetisis-meta-tin-diakopi"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T23:20:00+00:00"/>
    <meta property="og:title" content="Αρης: Αυξάνονται οι απαιτήσεις μετά τη διακοπή"/>
    <meta property="og:description" content="Πρόγραμμα “φωτιά” περιμένει τον Αρη. Στις έξι αγωνιστικές που ακολουθούν μέχρι τα Χριστούγεννα οι τέσσερις αγώνες είναι μακριά από την έδρα του"/>
  </head>
  <body>
    <article>
      <h1>Αρης: Αυξάνονται οι απαιτήσεις μετά τη διακοπή</h1>
      <h2>Πρόγραμμα “φωτιά” περιμένει τον Αρη. Στις έξι αγωνιστικές που ακολουθούν μέχρι τα Χριστούγεννα οι τέσσερις αγώνες είναι μακριά από την έδρα του</h2>
      <address><time datetime="2019-11-18T23:20:00+00:00">18 Nov 2019, 23:20</time> by <a rel="author">Γιώργος  Στράντζαλης</a></address>
      <p>Η διακοπή του Πρωταθλήματος βρήκε τον Αρη σε τροχιά εξάδας, μόλις ένα βαθμό από την 4η θέση και δύο από την προσεχή αντίπαλό του, την ΑΕΚ, στην 3η θέση. Οι συγκομιδή 10 βαθμών, σε τέσσερις αγωνιστικές, με τον Μίκαελ Ένινγκ στην άκρη του πάγκου, κρίνεται ικανοποιητική. Πόσο μάλλον αν τη συγκρίνουμε με αυτή των πέντε βαθμών στην προηγούμενη διακοπή και πριν αναλάβει τα ηνία της τεχνικής ηγεσίας ο Γερμανός.</p>
      <p>Η επανέναρξη, ωστόσο, βρίσκει τον Αρη μπροστά σ’ ένα ιδιαίτερα απαιτητικό πρόγραμμα αγωνιστικών υποχρεώσεων μέχρι τα Χριστούγεννα. Σε διάστημα τεσσάρων εβδομάδων καλείται να δώσει τρία εκτός έδρας παιχνίδια (ΑΕΚ, Ατρόμητος, ΟΦΗ), ενδιάμεσα υποδέχεται στη Θεσσαλονίκη τη Λαμία. Ακολουθεί εμβόλιμη αγωνιστική (19/12) εντός έδρας με το Βόλο και μετά από τρεις μέρες (22/12) “αποχαιρετά” το 2019 στην έδρα του Παναθηναϊκού. Αν μη τι άλλο πρόκειται για ένα πρόγραμμα “φωτιά” μέσα από το οποίο ωστόσο η ομάδα πρέπει να βγει όσο το δυνατόν πιο κερδισμένη διατηρώντας την παρουσία της στην πρώτη 5αδα του βαθμολογικού πίνακα.</p>
      <p>Ο Ενινγκ, από άποψη αποτελεσμάτων, έκανε το καλύτερο δυνατό. Έχοντας περάσει όμως ο “μήνας του μέλιτος”, διάστημα στο οποίο γνώρισε καλύτερα το ρόστερ του και γενικώς τον οργανισμό “Αρης”, θα κριθεί διαφορετικά. Μετά τη διακοπή καλείται να παρουσιάσει ένα σύνολο που θα ικανοποιεί με τα αποτελέσματα και την εικόνα. Μέχρι τώρα έχει πάρει την ουσία (βαθμούς) και πάνω της μπορεί να πατήσει και να κυνηγήσει τη σταθερότητα και τη βελτίωση. Στην άμυνα κατάφερε να περιορίσει την επιθετική δράση των αντιπάλων– δέχτηκε μόλις 11 τελικές σε τέσσερις αγώνες- έχοντας φέρει πιο κοντά τις γραμμές και αλλάζοντας τη φιλοσοφία της ομάδας στην αμυντική λειτουργία, ο Αρης ωστόσο συνεχίζει να “πληρώνει” την… αφέλεια του. Στην επίθεση εξακολουθεί να δημιουργεί ευκαιρίες, αλλά η δυστοκία παραμένει “αγκάθι”.</p>
      <p>Ενόψει ΑΕΚ έχει να διαχειριστεί και δύο αγωνιστικά προβλήματα. Το πρώτο αφορά τον τερματοφύλακα και το γεγονός ότι έμεινε μόνο με τον 19χρονο Τσιλιγγίρη, ενώ το δεύτερο αφορά τον Βέλεθ. Ο Ισπανός αμυντικός, η εμπειρία και τα αγωνιστικά χαρακτηριστικά του οποίου είναι απαραίτητα σε ένα 90άλεπτο με υψηλό βαθμό δυσκολίας, ταλαιπωρείται από τραυματισμό και η συμμετοχή του παραμένει αμφίβολη. Από την άλλη βέβαια, θα έχει “φρέσκα” μερικά χρήσιμα “γρανάζια” της κιτρινόμαυρους μηχανής, όπως οι Γκάμα, Ντιγκινί, Σούντγκρεν, Ματίγια, Ιντέγε, οι οποίοι δεν χρησιμοποιήθηκαν στο φιλικό με την ΤΣΣΚΑ γι’ αυτόν ακριβώς τον λόγο.</p>
      <p>*Από την έντυπη έκδοση της Metrosport (18/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/tesseris-pou-afisan-iposchesis-fernoun-lisis"/>
        <a href="http://www.metrosport.gr/article/anevazi-strofes-kouesta-vid"/>
        <a href="http://www.metrosport.gr/article/ta-sigcharitiria-tou-ari-ston-tsitsipa"/>
        <a href="http://www.metrosport.gr/article/tsekari-lithoen-aris-gia-ton-aso"/>
        <a href="http://www.metrosport.gr/article/aris-athens-club-stefani-gia-to-politechnio-ke-mpichtes-pics"/>
        <a href="http://www.metrosport.gr/article/fonaxe-paron-larson"/>
      </related>
    </article>
  </body>
</html>