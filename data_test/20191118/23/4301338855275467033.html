<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/dolofonia-naftikou-se-katapsikti-afta-ine-andrikes-doulies/"/>
    <meta property="og:site_name" content="irafina"/>
    <meta property="article:published_time" content="2019-11-18T23:10:43+00:00"/>
    <meta property="og:title" content="Δολοφονία ναυτικού σε καταψύκτη: «Αυτά είναι ανδρικές δουλειές»"/>
    <meta property="og:description" content="Εκτός φυλακής μετά από περίπου 4 χρόνια είναι η Ντανιέλα, η δεύτερη κατηγορούμενη στη δολοφονία του ναυτικού που είχε βρεθεί νεκρός σε καταψύκτη σε διαμέρισμα στην Καλλιθέα. Σύμφωνα με την εκπομπή του Star, «Αλήθειες με τη Ζήνα», η 23χρονη από τη Βουλγαρία που αφέθηκε ελεύθερη με αναστολή και περιοριστικούς όρους έως ότου ξεκινήσει από την […]"/>
  </head>
  <body>
    <article>
      <h1>Δολοφονία ναυτικού σε καταψύκτη: «Αυτά είναι ανδρικές δουλειές»</h1>
      <address>
        <time datetime="2019-11-18T23:10:43+00:00">18 Nov 2019, 23:10</time>
      </address>
      <p>Εκτός φυλακής μετά από περίπου 4 χρόνια είναι η Ντανιέλα, η δεύτερη κατηγορούμενη στη δολοφονία του ναυτικού που είχε βρεθεί νεκρός σε καταψύκτη σε διαμέρισμα στην Καλλιθέα.</p>
      <p>Σύμφωνα με την εκπομπή του Star, «Αλήθειες με τη Ζήνα», η 23χρονη από τη Βουλγαρία που αφέθηκε ελεύθερη με αναστολή και περιοριστικούς όρους έως ότου ξεκινήσει από την αρχή το δικαστήριο.</p>
      <p>Η ίδια τόνισε ότι έζησε έναν εφιάλτη μιας και όπως υποστήριξε ότι την παγίδευσαν ενώ δεν είχε καμία ανάμειξη με τη δολοφονία του 63χρονου ναυτικού.</p>
      <p>«Μου είχε ζητήσει κάποιον να τον τρομάξει»</p>
      <p>Η Ντανιέλα όπως εξήγησε γνώρισε τη Βουλγάρα σύζυγο του δολοφονημένου ναυτικού από μία άλλη γυναίκα που της τη σύστησε, επειδή εκείνο το διάστημα έψαχνε για δουλειά. «Τελικά δε με βοήθησε και δε μου βρήκε δουλειά. Βρήκα μόνη μου σε ένα μίνι μάρκετ».</p>
      <p>Σύμφωνα με την 23χρονη η κατηγορούμενη σύζυγος του ναυτικού ποτέ δεν της είπε ότι ήθελε να σκοτώσει τον σύζυγό της, παρά μόνο να τον εκφοβίσει. «Δε μου είχε πει ποτέ ότι ήθελε να τον σκοτώσει. Μου είχε ζητήσει κάποιον για να τον τρομάξει. Μου έλεγε ότι έχει προβλήματα μαζί του».</p>
      <p>Η Ντανιέλα της σύστησε έναν φίλο της, τον οποίο γνώριζε μόλις ένα μήνα, καθώς όπως είπε δε γνώριζε κανέναν άλλον. Όπως υποστήριξε, δεν είχε παρέες, δεν έβγαινε πολύ, έμενε με τους γονείς της και οι μετακινήσεις της ήταν από τη δουλειά στο σπίτι και από το σπίτι στη δουλειά.</p>
      <p>«Αυτά είναι ανδρικές δουλειές»</p>
      <p>Αναφερόμενη στο ποσό των 14.000 ευρώ που φέρεται να προσέφερε η σύζυγος του δολοφονημένου ναυτικού στον φίλο της Ντανιέλας για να «εκφοβίσει» τον ναυτικό, η 23χρονη εξήγησε πως όταν ρώτησε τον φίλο της για ποιο λόγο του προσφέρει τόσα λεφτά, της απάντησε: «Άστα μην ανακατεύεσαι, αυτά είναι ανδρικές δουλειές».</p>
      <p>Μετά από αυτό βρήκε δουλειά στο εξωτερικό και εξαφανίστηκε. Το ίδιο και η σύζυγος του ναυτικού. «Μόνο εγώ δεν ήξερα και καθόμουν σπίτι μου και δούλευα».</p>
      <p>«Δε θα μπορούσα να αποδράσω και εγώ όπως έφυγαν οι άλλοι; Είμαι καθαρός άνθρωπος, με καθαρή καρδιά. Δεν έχω ακουμπήσει κανέναν» είπε με δάκρυα στα μάτια η Ντανιέλα.</p>
      <p>«Δεν ήμουν στο διαμέρισμα την ημέρα της δολοφονίας»</p>
      <p>Αν και είχε βρεθεί ένα αποτύπωμά της στην μπανιέρα του διαμερίσματος, αποδείχτηκε πως ήταν από μία άλλη μέρα που η Ντανιέλα είχε πάει καλεσμένη της συζύγου του ναυτικού στο διαμέρισμά της. Η κατηγορούμενη την είχε καλέσει για καφέ και η νεαρή κοπέλα έκανε κάποια στιγμή χρήση της τουαλέτας».</p>
      <p>Την ημέρα της δολοφονίας, η 23χρονη ήταν στη δουλειά και όχι στο σπίτι της κατηγορούμενης, κάτι που αποδείχτηκε και στο πρώτο δικαστήριο.</p>
      <p>«Το λάθος που έκανα είναι ότι εμπιστεύτηκα αυτή τη γυναίκα. Θα μπορούσε να είναι η μητέρα μου. Είναι στην ηλικία της μητέρας μου» κατέληξε η 23χρονη, η οποία ευχαρίστησε τους γονείς της που τη στήριξαν και πίστεψαν σε εκείνη από την πρώτη στιγμή.</p>
      <p>Γιατί θα γίνει ξανά από την αρχή το δικαστήριο</p>
      <p>Σύμφωνα με την ίδια εκπομπή, η δίκη στο Εφετείο θα ξαναγίνει από την αρχή στις 21 Φεβρουαρίου του 2020 λόγω προβλήματος υγείας του Προέδρου της έδρας. Αυτό σημαίνει πως από τη νέα χρονιά θα υπάρχει νέα σύνθεση της έδρας και θα κληθούν να καταθέσουν όλοι από την αρχή.</p>
      <p>Παράλληλα το δικαστήριο, παρά τις αντιρρήσεις του εισαγγελέα, αποφάσισε αφήσει ελεύθερη με αναστολή την 23χρονη συγκατηγορούμενη της συζύγου του ναυτικού, έως ότου γίνει εκδίκαση της υπόθεσης.</p>
      <p>Στη Ντανιέλα, που είχε καταδικαστεί πρωτόδικα σε 18 χρόνια φυλάκιση ως συνεργός στο έγκλημα, επιβλήθηκαν οι περιοριστικοί όροι της απαγόρευσης εξόδου από τη χώρα, της εμφάνισης στο Α.Τ δύο φορές την εβδομάδα και της καταβολής εγγυήσεως 3.000 ευρώ.</p>
      <p>newsbeast.gr</p>
    </article>
  </body>
</html>