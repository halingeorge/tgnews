<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/18/need-for-speed-heat-w-pierwszym-tygodniu-zgromadzilo-wiecej-graczy-niz-jakakolwiek-inna-odslona-serii-od-lat.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-18T23:04:00+00:00"/>
    <meta property="og:title" content="Need for Speed: Heat w pierwszym tygodniu zgromadziło więcej graczy, niż jakakolwiek inna odsłona serii od lat"/>
    <meta property="og:description" content="Produkcja okazała się dużym sukcesem, w pierwszym tygodniu od premiery gromadząc więcej graczy, niż inne części wydane na obecną generację."/>
  </head>
  <body>
    <article>
      <h1>Need for Speed: Heat w pierwszym tygodniu zgromadziło więcej graczy, niż jakakolwiek inna odsłona serii od lat</h1>
      <h2>Produkcja okazała się dużym sukcesem, w pierwszym tygodniu od premiery gromadząc więcej graczy, niż inne części wydane na obecną generację.</h2>
      <address><time datetime="2019-11-18T23:04:00+00:00">18 Nov 2019, 23:04</time> by <a rel="author">Maria Wawrzyniak</a></address>
      <p>Na oficjalnym profilu serii <i>Need for Speed</i> w serwisie Twitter pojawiła się dzisiaj ciekawa informacja. Twórcy pochwalili się ogromnym sukcesem, którym okazała się być najnowsza odsłona serii, czyli <b><i>Need for Speed: Heat</i></b>. Okazuje się, że <b>w pierwszym tygodniu od premiery produkcja przyciągnęła więcej graczy niż jakakolwiek inna część wydana na obecną generację konsol</b>. Warto jednak pamiętać, iż <b><i>Heat</i> jest pierwszą grą z cyklu, która w dniu swojego debiutu została udostępniona w abonamencie Origin Access Premier na komputerach osobistych</b>. Dzięki temu wielu miłośników wyścigówek mogło zagrać w produkcję za znacznie bardziej przystępną cenę, decydując się na zakup miesięcznej subskrypcji, która kosztuje niecałe 60 złotych. Do tego abonenci Origin Access Basic oraz EA Access mogą przetestować <i>Need for Speed: Heat</i> w ramach bezpłatnego okresu próbnego, co również mogło mocno wpłynąć na statystyki. Co nie zmienia faktu, że to nadal jest dobra wiadomość.</p>
      <p>https://twitter.com/NeedforSpeed/status/1196442942350798855?s=20</p>
      <p><b><i>Need for Speed: Heat</i></b> zadebiutowało <b>8 listopada</b> na <b>komputerach osobistych</b> oraz konsolach <b>PlayStation 4</b> i <b>Xbox One</b>, na wszystkich platformach oferuje pełną polską wersję językową. W serwisie Metacritic produkcja posiada średnią ocen na poziomie <a href="https://www.metacritic.com/game/playstation-4/need-for-speed-heat">72 punktów na sto</a> dla wersji na konsole PlayStation 4 oraz <a href="https://www.metacritic.com/game/pc/need-for-speed-heat">komputery osobiste</a> i <a href="https://www.metacritic.com/game/xbox-one/need-for-speed-heat">76 punktów</a> dla wersji na Xbox One. Recenzje są <a href="https://www.gram.pl/news/2019/11/08/premiera-need-for-speed-heat-i-przeglad-pierwszych-recenzji.shtml">raczej pozytywne</a>, choć sporo krytyków podkreśliło, że gra mimo wszystko <b>nie wprowadza absolutnie żadnych nowych rozwiązań, stanowiąc raczej hybrydę będącą połączeniem pomysłów ze wszystkich dotychczasowych odsłon serii</b>.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>