<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/19/usa-hogger-over-den-gordiske-knuten/"/>
    <meta property="og:site_name" content="Document"/>
    <meta property="article:published_time" content="2019-11-18T23:09:18+00:00"/>
    <meta property="og:title" content="USA hogger over den gordiske knuten"/>
    <meta property="og:description" content="De som trodde at Trump bare ville vise seg og være demonstrativ pro-israelsk, må tro om igjen. De trøstet seg med at hans beslutninger om Golan og Jerusalem lot seg reversere."/>
  </head>
  <body>
    <article>
      <h1>USA hogger over den gordiske knuten</h1>
      <address><time datetime="2019-11-18T23:09:18+00:00">18 Nov 2019, 23:09</time> by <a rel="author">Hans Rustad</a></address>
      <figure>
        <img src="https://www.document.no/wp-content/uploads/2019/11/yitzhak-rabin-memorial-10-nov-mount-herzel-heidi-levin-afp-1024x683.jpg"/>
        <figcaption>
          <i>Israel har en kontinuitet og en følelse av felles mål som palestinerne savner. Selv leder for Blå og hvit-partiet, Benny Gantz, hilste Pompeos kunngjøring om bosettingene velkommen. Hvem er det til slutt Sidsel Wold og NRK skal h9lde med?  Fra en seremoni for Yitzhak Rabin på Herzel-fjellet 10. november. Foto: Heidi Levine/AFP/Scanpix</i>
        </figcaption>
      </figure>
      <p>De som trodde at Trump bare ville vise seg og være demonstrativ pro-israelsk, må tro om igjen. De trøstet seg med at hans beslutninger om Golan og Jerusalem lot seg reversere.</p>
      <p>Nå som bosettingene er «avkriminalisert» ser man tegningen av noe mye større: Israel tilkjennes en rett til det historiske Israel.</p>
      <p>Det betyr ikke at Vestbredden anerkjennes som israelsk. Men det betyr at anklagen om okkupasjon og «i strid med folkeretten» erklæres for døde begrep. Ingen annen stat i historien er blitt forsøkt tvunget i kne med «folkeretten» slik Israel har blitt. Og Norge har vært blant de flinkeste i klassen!</p>
      <p>Det er denne utpressingen Trump erklærer død og maktesløs.</p>
      <p>Dette korresponderer med Trumps rolle også i USA: Demokratene trodde at Trump ville være forbigående. De har nektet å anerkjenne ham som en lovlig valgt president. De har holdt på i tre år med å styrte ham.</p>
      <p>Det er mulig å se for seg at de mislykkes og at Trump vil bli gjenvalgt. Trump er ved å vinne aksept som en omstridt president, noe han selv vedstår seg, men en som har fått Middle America tilbake på sporet.</p>
      <p>Det er Trump som representerer det folkelige Amerika.</p>
      <p>
        <b>Israel som symbol </b>
      </p>
      <p>Israel har spilt en stor rolle i amerikansk mytologi. Venstresiden klarte å politisere og polarisere Israel-spørsmålet. Det førte til en slags forgiftning av forholdet og synet på Israel. Høyrefløyen vant hegemoniet i Israel samtidig med at Obama ble valgt. De gikk hver sin vei. Obama var irritert på Netanyhu fordi han ikke ville danse etter Obamas pipe. Men det viste seg at det var Netanyahu som var den klokeste av dem.</p>
      <p>Det siste Obama gjorde var å unnlate å nedlegge veto mot en ikke-bindende resolusjon i Sikkerhetsrådet som fordømte bosettingene. Det var Obamas siste stikk til Netanyahu.</p>
      <p>Det liberale USA avslørte seg som anti-israelsk. -Visste vi det ikke, var det mange jøder som tenkte.</p>
      <p>At det samme USA kunne velge Trump synes nesten en umulighet. Men Trump representerer en større kontinuitet enn Obama.</p>
      <p>Det Trump nå har gjort er å frata venstresiden en av dens største myter: Forestillingen om at det er den som forvalter rettferdigheten. Norske medier hamrer og hamrer inn at Israel er okkupant. NTB sender aldri ut en melding uten at ordet «okkupert» inngår hver eneste gang Vestbredden, Golan eller Jerusalem nevnes.</p>
      <p>Nå slår Trump bena under dem ved å si at ingen av dem er okkuperte. De er israelske eller «åpne landskap».</p>
      <p>Det liberale Vesten hadde skapt en definisjon av Israel og palestinerne som gjorde Israel maktesløs i internasjonale fora. Med en rekke grep har Trump degradert dette våpenet. Når USA går foran virker de ikke lenger.</p>
      <p>NRK, NTB, Aftenposten, VG, Klassekampen , Morgenbladet, Bergens Tidende osv – de tror alle at Israel en dag kom til å bli spikret til låveveggen som et trofe hvis det ikke bøyde seg for folkeretten. De drømte om at Israel en dag kom til å bli brukt som fotskammel.</p>
      <p>Nå sier Trump og Pompeo: Bløff! Vi bryr oss ikke. Nå setter vi strek og begynner på nytt.</p>
      <p>Denne omrokeringen har vært på vei lenge. Mange har spurt seg: Det er første gang i verdenshistorien at en taper dikterer fredsløsningene. Slik har «det internasjonale samfunnet» skjemt bort palestinerne. De har trodd bare de skrek høyt nok ville de til slutt vinne. Derfor har også Hamas kunnet opptre med det internasjonale samfunns stilltiende godkjenning.</p>
      <p>Det disse smarte hodene i Brussel, Berlin og Paris glemmer er at Israel er et demokrati. Jødene har sett hva Vesten holdt på med: Spille ball i hatt med mennesker som åpent erklærer at de vil utrydde den jødiske staten.</p>
      <p>
        <b>Iran inngår</b>
      </p>
      <p>Atomavtalen med Iran handler også om Israel. Den handler om å snu hodet vekk fra et regime som åpent erklærer at det vil slette Israel fra kartet, og som leverer avanserte våpen til Hizbollah og Hamas.</p>
      <p>Trump stolte aldri på Irans hensikter og avtalen hadde altfor store svakheter. Den koblet ikke Irans maktambisjoner og konvensjonelle våpenprogram, slik at Irak kunne projisere makt som aldri før, i en destabilisert region.</p>
      <p>Obama mangelet elementær forståelse av arabere, Midtøsten og den islamske verden.</p>
      <p>Tiden som har gått siden Trump sa opp avtalen har gitt ham rett.</p>
      <p>Intercept og New York Times publiserer mandag kveld et stort antall iranske hemmelige dokumenter om infiltrasjon og overtakelse av Irak. Penetreringen er mer omfattende enn man kunne forestilt seg. Det er slike prosjekt pengene har gått til.</p>
      <p>Når Sidsel Wold tror på at inntektene fra økte bensinavgifter skal gå til de fattige, har hun ingen forståelse av det iranske regimets natur.</p>
      <p>Så naiv er det ikke lov å være etter flere år som korrespondent. Da har man tatt diktaturets side.</p>
      <p>
        <b>Europas redning</b>
      </p>
      <p>For Europa betyr Trumps nye Israel-linje at Israel ikke lenger vil være paria. EU har gjort anti-israelisme til et varemerke. Det er bare noen dager siden EU-domstolen besluttet at israelske varer produsert på Vestbredden skal merkes. Oslo byråd var ikke sene om å plukke opp tråden. Utenriksminister Ine Eriksen Søreide er på samme linje.</p>
      <p>Vest-Europa er ved å bli et appeasement-kontinent overfor et islam som er åpent antisemittisk.</p>
      <p>Jyllands-Posten har mandat et intervju med en dansk jøde som ikke tør gå gjennom Nørrebro med jødiske symboler. Men avisen tør ikke navngi hvem det er som truer ham.</p>
      <p>Det er denne unnfallenhet som besegler Vest-Europas skjebne.</p>
      <p>Nå kommer Trump inn og slår alle kjeglene over ende.</p>
      <p>De politisk korrekte/venstresiden og muslimene tror det er hybris og at USA og Israel er isolert.</p>
      <p>Lite tyder på det. Trolig vil anerkjennelsen styrke Trumps sjanser for nyvalg. Demokratene har antisemitter som Ilhan Omar på sin side. Det har fått mange amerikanere til åpne øynene.</p>
      <p>Trege vest-europeere får ikke med seg hvor stor betydning radikaliseringen av Demokratene har hatt. De tror kandidatene er blitt sosialdemokrater.</p>
      <p>De har mistet bakkekontakten.</p>
      <p>Det er den Trump reetablerer. Det gir oss en ny sjans.</p>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndbestill Sammenstøt mellom sivilisasjoner? her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2014/08/07/ingen-okkupasjon/"/>
        <a href="https://www.document.no/2017/03/30/sidsel-wold-og-hennes-monotone-mantra-okkupasjon/"/>
        <a href="https://www.document.no/2019/03/22/golan-anerkjennelse-en-forsikring-for-israel-mot-teheran-og-hizbollah/"/>
        <a href="https://www.document.no/2015/10/05/sidsel-wold-hisser-til-krig-mot-jodene/"/>
        <a href="https://www.document.no/2014/07/15/mangel-pa-empati/"/>
        <a href="https://www.document.no/2018/05/25/kritisk-saerbehandling-av-israel-er-diskriminerende/"/>
        <a href="https://www.document.no/2016/12/29/obama-picks-a-fight-israel-pa-fallrepet/"/>
        <a href="https://www.document.no/2017/01/02/liberaler-forsta-lenger-liberal/"/>
        <a href="https://www.document.no/2017/12/06/trump-vil-erklaere-jerusalem-for-hovedstad/"/>
        <a href="https://www.document.no/2019/04/13/skillet-mellom-anti-sionisme-og-antisemittisme-er-falsk/"/>
      </related>
    </article>
  </body>
</html>