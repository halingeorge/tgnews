<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/janne-andersson-jag-ar-nojd-men-hade-samtidigt-velat-se-mer/"/>
    <meta property="og:site_name" content="DN.SE"/>
    <meta property="article:published_time" content="2019-11-18T23:36:05+00:00"/>
    <meta property="og:title" content="Janne Andersson: Jag är nöjd men hade samtidigt velat se mer"/>
    <meta property="og:description" content="Förbundskapten Janne Andersson lämnade Friends Arena med blandade känslor efter 3–0 mot Färöarna i EM-kvalets avslutning."/>
  </head>
  <body>
    <article>
      <h1>Janne Andersson: Jag är nöjd men hade samtidigt velat se mer</h1>
      <address><time datetime="2019-11-18T23:36:05+00:00">18 Nov 2019, 23:36</time> by <a rel="author" href="https://www.dn.se/av/anders-sannas/" target="_blank">Anders Sännås</a></address>
      <p>
        <b>Förbundskapten Janne Andersson lämnade Friends Arena med blandade känslor efter 3–0 mot Färöarna i EM-kvalets avslutning. Han förklarade att han var nöjd med segern, men också att han hade velat se mer.<br/>– Ingen spelare är underkänd. Men det var kanske inte så många som var mer än godkända heller, förklarade Andersson.</b>
      </p>
      <p>Med tanke på att Sverige redan var klart för EM-slutspel hade Janne Andersson och hans assisterande Peter Wettergren komponerat ett helt nytt lag. Endast Kristoffer Olsson fanns kvar från den startelva som besegrade Rumänien i fredags.</p>
      <p>Ricardo Gagliolo gjorde landslagsdebut, som vänsterback. 19-årige Mattias Svanberg debuterade centralt på mittfältet. Och i övrigt var det flera spelare som endast hade ett fåtal landskamper sedan tidigare. Spelare som Muamer Tankovic och Marcus Danielson.</p>
      <p>Dessutom släppte han in 19-årige debutanten Dejan Kulusevski på en kant sista 25 minuterna.</p>
      <p>– I första halvlek höll vi för lågt tempo, tog för få djupledslöp. Det blev lite bekvämt att i stället rulla bollen till närmsta gubbe.</p>
      <p>– Men det var inte spelarnas fel, utan det får jag ta på mig, eftersom det var jag som tog ut dem, sade Andersson.</p>
      <p><b>I andra halvlek </b>höjde Sverige tempot ett snäpp och började ta djupledslöpningarna utan boll.</p>
      <p>– Då hände det lite grejor, vilket innebar att vi kom ifrån matchen med en godkänd insats. Men jag hade hoppats på mer.</p>
      <p>– Och värdet är att vi genomförde matchen med så många nya spelare, och att vi vann den. Så jag ångrar inte att jag utnyttjade chansen när den fanns. Och jag måste ha förståelse för att det inte blev perfekt.</p>
      <p>Janne Andersson tyckte inte att någon spelare blixtrade till. Men han noterade att Kristoffer Nordfeldt, som gjorde en stark räddning vid 0–0, presterade bra, trots att han inte stått i någon tävlingsmatch sedan han (Andersson) tillträdde som förbundskapten för drygt tre år sedan.</p>
      <p>– Jag tycker också att ”Mujo” (Muamer Tankovic) tog bra löpningar och skapade ytor åt andra. Och att Mattias Svanberg tog bra initiativ.</p>
      <p>– Och man ser att Kristoffer Olsson, som kom in i laget för ett år sedan, redan är en etablerad landslagsspelare, utan att han för den skull glänste.</p>
      <p><b>Janne Andersson konstaterade</b> att skakningen av startelvan var lite av ett ”Moment 22”. Om han bara valt att byta hälften av spelarna hade det varit många som inte fått chansen alls. Och hans grundinställning var att han ville se så många som möjligt.</p>
      <p>– Jag kände en skyldighet att låta så många som möjligt visa upp sig, så de kunde visa vad de kan.</p>
      <p>Mötet med Färöarna markerade slutet på landslagsåret. Andersson tycker att landslaget genomfört året väl, utan att glänsa så mycket. </p>
      <p>– Men jag tycker vi vuxit under landslagsåret, gått stärkta ur det.</p>
      <p>– Några nya spelare har kommit in, några av de gamla har visat att de fortfarande håller. Vi har utvecklats, har större taktisk flexibilitet, och har lite fler strängar på vår lyra inför kommande EM-slutspel.</p>
      <p><b>Bland de som utvecklats</b> nämnde han Kristoffer Olsson och Robin Quaison.</p>
      <p>– Kristoffer visade redan förra året att han var på väg. Han är en annorlunda innermittfältare som öppnar upp ganska många möjligheter i vårt spel. </p>
      <p>– Quaison har vi följt i Bundesliga i flera år, och när han kom in i landslaget har han tagit chansen. Det är roligt att han blivit så bra som jag hoppats han skulle bli.</p>
      <p>Största utmaningen under året har varit att hantera skadorna på stamspelare som Viktor Claesson och Ludwig Augustinsson. Dessutom har även Martin Olsson och Jakob Johansson varit borta på grund av skador.</p>
      <p>– Det är fantastiskt roligt att Pierre Bengtsson fyllt luckan på vänsterbacken. Men det är frukten av att vi har ett kollektivt tänk som innebär att spelare kan komma in och ta en roll.</p>
      <p><b>Bortsett från januariturnén</b>, då Andersson testar allsvenska spelare, är det fyra månader till nästa samling, i mars. Hur ska han använda den tiden?</p>
      <p>– Februari och mars är bra resmånader för mig och Peter (Wettergren). Då ska vi se många matcher och göra ett och annat besök hos EM-aktuella spelare. Det är viktigt att se och värdera spelare i deras klubbmiljö, där de utvecklas, så att vi känner att vi har på fötterna när vi sedan tar ut EM-truppen.</p>
      <p>I mars kommer Sverige att spela två landskamper. Motståndet är inte klart. Men Janne Andersson är inne på att han vill möta en toppnation och ett mindre tufft, mer normalbra motstånd.</p>
      <p>EM-slutspelet lottas 30 november. Med utrymme för omlottning i april, beroende på den minst sagt krångliga lottningsproceduren inför ett mästerskap som ska spelas i tolv olika länder.</p>
    </article>
  </body>
</html>