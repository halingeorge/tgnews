<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/18/heather-parisi-presa-calci-pugni-per-lunghi-anni_m8fnGx89g9ZdfLEUdZ9dGI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-18T23:21:00+00:00"/>
    <meta property="og:title" content="Heather Parisi: &quot;Presa a calci e pugni da un ex per 7 lunghi anni&quot;"/>
    <meta property="og:description" content="La showgirl a 'Live - Non è la D’Urso': &quot;Mi sono sentita un pugile con le mani legate&quot;"/>
  </head>
  <body>
    <article>
      <h1>Heather Parisi: "Presa a calci e pugni da un ex per 7 lunghi anni"</h1>
      <address>
        <time datetime="2019-11-18T23:21:00+00:00">18 Nov 2019, 23:21</time>
      </address>
      <p>"Voglio esprimere solidarietà alle donne vittime di violenza perché anche io ho subito violenza ma sono riuscita a salvarmi. È molto difficile raccontarlo perché ti vergogni, ti senti sola e ti subentra una rabbia interna che solo le donne che ci ascoltano da casa e hanno subito la stessa cosa possono capire. Non parlerò di luoghi, di date e soprattutto di lui ma cercherò di aggiungere dei dettagli". E’ quanto ha raccontato per la prima volta visibilmente commossa Heather Parisi, ospite in diretta a ‘Live non è la D’Urso’.</p>
      <p>"Voglio dare alle donne (vittime di violenza, ndr) il coraggio di alzarsi e andarsene via da casa - ha continuato - perché bisogna essere forti, questo non deve più essere un argomento tabù o scomodo. Qualche anno fa timidamente ho tentato di raccontalo a qualcuno che era vicino a me, tre persone lo sapevano ma davanti a terzi giravano la faccia dall’altra parte perché è più comodo far finta di niente e non andare ad indagare".</p>
      <figure>
        <iframe data-src="https://twitter.com/LiveNoneladUrso/status/1196536588467085315?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Mi sono sentita un pugile con le mani legate - ha proseguito Heather Parisi - perché sono stata picchiata per 7 lunghi anni con sberle, con calci e con pugni ma dalle violenza fisica una persona guarisce. Sono le minacce, il modo di parlarti e di buttarti giù a farti diventare complessata, ti portano a non amarti più e questo è ancora più pericoloso per una donna".</p>
      <figure>
        <iframe data-src="https://twitter.com/LiveNoneladUrso/status/1196537665392394241?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sul perché non abbia mai tentato di reagire, la Parisi ha rivelato: "Lui mi minacciava, mi diceva 'sei straniera, crederanno a me', mi chiamava 'gallina americana' e io pensavo 'gallina dalle uova d’oro' semmai. Adesso mi sento forte, protetta e ho voglia di trasmettere alle donne a casa questa mia forza. Io da un giorno all’altro ho preso la borsa con le mie cose per la danza che avevo in sala prove e non sono più tornata a casa, sono andata a vivere da un’amica. Non mi interessavano più i soldi, non mi interessava più la televisione, mi sono detta 'non mi faranno più lavorare? Dubito' ma me ne sono andata lo stesso. Non dovete avere paura perché essere violentate psichicamente e mentalmente è una vergogna, dovete uscire e reagire!".</p>
    </article>
  </body>
</html>