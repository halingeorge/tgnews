<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/18/JNU-agitation-students-march-to-parliament.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T23:59:00+00:00"/>
    <meta property="og:title" content="ജെഎൻയു വിദ്യാ‍ർഥികളുടെ പാർലമെന്റ് ലോങ് മാർച്ചിനിടെ പൊലീസ് അതിക്രമം"/>
    <meta property="og:description" content="ന്യൂഡൽഹി ∙ ഹോസ്റ്റൽ ഫീസ് വർധന പിൻവലിക്കണമെന്നാവശ്യപ്പെട്ടു ജവാഹർലാൽ നെഹ്റു സർവകലാശാല വിദ്യാർഥികൾ നടത്തിയ പാർലമെന്റ് ലോങ് മാർച്ചിനിടെ പൊലീസ് അതിക്രമം..Jawaharlal Nehru University (JNU). jnu agitation. fees protest. Malayalam News. Manorama Online. jnu protest.India News. National News. Malayalam News. Manorama Online"/>
  </head>
  <body>
    <article>
      <h1>ജെഎൻയു വിദ്യാ‍ർഥികളുടെ പാർലമെന്റ് ലോങ് മാർച്ചിനിടെ പൊലീസ് അതിക്രമം</h1>
      <address><time datetime="2019-11-18T23:59:00+00:00">18 Nov 2019, 23:59</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ ഹോസ്റ്റൽ ഫീസ് വർധന പിൻവലിക്കണമെന്നാവശ്യപ്പെട്ടു ജവാഹർലാൽ നെഹ്റു സർവകലാശാല വിദ്യാർഥികൾ നടത്തിയ പാർലമെന്റ് ലോങ് മാർച്ചിനിടെ പൊലീസ് അതിക്രമം. രാത്രി റോഡ് ഉപരോധിച്ചവരെ പൊലീസ് വിരട്ടിയോടിച്ചു. സമരത്തെ നേരിടാൻ ഏറെ തിരക്കുള്ള 4 മെട്രോ സ്റ്റേഷനുകൾ കുറച്ചുനേരം അടച്ചിട്ടു. തെരുവു വിളക്കുകൾ അണച്ച് ഇരുട്ടിന്റെ മറവിലാണ്, രാത്രി റോഡ് ഉപരോധിച്ച വിദ്യാർഥികളെ പൊലീസ്  തുരത്തിയത്. </p>
      <p>ഫീസ് വർധന പിൻവലിക്കണമെന്നാവശ്യപ്പെട്ട് പാർലമെന്റ് സമ്മേളനം ആരംഭിച്ച ദിവസം തന്നെ മാർച്ച് നടത്താനായിരുന്നു വിദ്യാർഥികളുടെ തീരുമാനം. നിരോധനാജ്ഞ ലംഘിച്ചു രാവിലെ മാർച്ച് ആരംഭിച്ചെങ്കിലും സർവകലാശാലയ്ക്കു സമീപം പൊലീസ് മാ‌ർച്ച് തടഞ്ഞു. ബാരിക്കേഡ് മറികടക്കാൻ ശ്രമിച്ചവരെ വലിച്ചിഴച്ചാണു നീക്കിയത്.</p>
      <p>വിദ്യാർഥി യൂണിയൻ പ്രസിഡന്റ് ഐഷി ഘോഷ് ഉൾപ്പെടെ നൂറോളം വിദ്യാർഥികളെ കസ്റ്റഡിയിലെടുത്തു. എന്നാൽ മറ്റൊരു റോഡിലൂടെ മാർച്ച് തുടർന്ന വിദ്യാർഥികൾ 10 കിലോമീറ്ററോളം മുന്നോട്ടുപോയി ജോർബാഗിലെത്തി. </p>
      <p>വൈകിട്ട് ആറരയോടെ യൂണിയൻ ഭാരവാഹികളെ മാനവശേഷി വകുപ്പു സെക്രട്ടറിയുമായി ചർച്ചയ്ക്കു വിളിച്ചു. 7.30 ന് തെരുവുവിളക്കുകൾ അണച്ച ശേഷം പൊലീസ് വിദ്യാർഥികളെ റോഡിൽനിന്നു തുരത്തി. ജോർബാഗിൽ നിന്ന് ഓൾ ഇന്ത്യ ഇൻസ്റ്റിറ്റ്യൂട്ട് ഓഫ് മെഡിക്കൽ സയൻസ് വരെ ഓടിച്ചു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/18/jnu2.jpg"/>
        <figcaption>ജെഎൻയു വിദ്യാർഥികൾ നടത്തിയ പാർലമെന്റ് മാർച്ച് പൊലീസ് തടഞ്ഞതോടെ ബാരിക്കേഡ് തകർക്കാൻ ശ്രമിക്കുന്ന വിദ്യാർഥികൾ. ചിത്രം : മനോരമ</figcaption>
      </figure>
      <p>പ്രക്ഷോഭം പാർലമെന്റിലും ചർച്ചയായി. വിഷയം ഉന്നയിച്ച ബിഎസ്പി അംഗം ഡാനിഷ് അലിക്കു പിന്തുണയുമായി കോൺഗ്രസുമെത്തി. ഇതിനിടെ പ്രശ്നപരിഹാരത്തിന് മാനവശേഷി മന്ത്രാലയം 3 അംഗ സമിതിക്കു രൂപം നൽകി.</p>
      <p>
        <b>പുതുക്കിയ ഹോസ്റ്റൽ ഫീസ് വയറ്റത്തടിക്കും</b>
      </p>
      <p>ന്യൂഡൽഹി ∙  പുതുക്കിയ ഹോസ്റ്റൽ ഫീസ് നിലവിൽ വന്നാൽ രാജ്യത്തെ ഏറ്റവും ചെലവേറിയ കേന്ദ്ര സർവകലാശാലകളിലൊന്നായി ജെഎൻയു മാറുമെന്നു വിദ്യാർഥികൾ പറയുന്നു. സമരത്തെ തുടർന്നു ഫീസിൽ ഇളവു നൽകാൻ സർവകലാശാല എക്സിക്യൂട്ടീവ് കൗൺസിൽ തീരുമാനിച്ചെങ്കിലും സ്കോളർഷിപ് ലഭിക്കാത്ത ദാരിദ്ര്യ രേഖയ്ക്കു താഴെയുള്ള വിദ്യാർഥികൾക്കു മാത്രമാണ് ഈ ആനുകൂല്യം ലഭിക്കുക. പകുതിയിലേറെ വിദ്യാർഥികൾക്കും പ്രയോജനം ലഭിക്കില്ല. </p>
      <p>അടുത്ത അധ്യയന വർഷം മുതൽ ഹോസ്റ്റൽ ചട്ടങ്ങൾ പരിഷ്കരിക്കാൻ അധികൃതർ തീരുമാനിച്ചതാണു സമരത്തിനു കാരണം. പ്രധാന മാറ്റങ്ങൾ ഇവയായിരുന്നു:</p>
      <p>∙ ഹോസ്റ്റൽ നിരക്കിലെ വർധന. മുറിയുടെ നിരക്ക് ഉയർത്തി. സൗജന്യമായി ലഭിച്ചിരുന്ന വൈദ്യുതി, ജലം എന്നിവയ്ക്കു നിരക്ക്. ഒപ്പം സർവീസ് ചാർജും.</p>
      <p>∙ ഹോസ്റ്റലിൽ പ്രവേശിക്കാനുള്ള സമയം രാത്രി 12.30 ആക്കി.</p>
      <p>∙ ഡൈനിങ് ഹാളിൽ മാന്യമായി വസ്ത്രം ധരിച്ചെത്തണമെന്നും നിർദേശം.</p>
      <p>
        <b> പരിഷ്കാരം 28 മുതൽ</b>
      </p>
      <p>ഒക്ടോബർ 28 നു ചേർന്ന ഹോസ്റ്റൽ അഡ്മിനിസ്ട്രേറ്റീവ് കമ്മിറ്റിയാണു പരിഷ്കാരങ്ങൾ തീരുമാനിച്ചത്. വിദ്യാർഥികളുമായി ചർച്ച ചെയ്തില്ലെന്നാരോപിച്ചു വിദ്യാർഥി യൂണിയന്റെ നേതൃത്വത്തിൽ ക്യാംപസിൽ സമരം ആരംഭിച്ചു.</p>
      <p>11 നു ബിരുദദാനച്ചടങ്ങിനെത്തിയ കേന്ദ്രമന്ത്രി രമേശ് പൊക്രിയാലിനെ തടയുകയും 6 മണിക്കൂർ അദ്ദേഹം കുടുങ്ങുകയും ചെയ്തു. പൊലീസ് വിദ്യാർഥികൾക്കു നേരെ കയ്യേറ്റം നടത്തി.</p>
      <p>നിരക്കു വർധന നിലവിൽ വന്നാൽ ഹോസ്റ്റലിൽ താമസിക്കുന്ന വിദ്യാർഥിക്കു പ്രതിവർഷം 55,000 – 61,000 രൂപ ഫീസ് നൽകേണ്ടി വരും. നിലവിലെ 27,600 – 32,000 രൂപയുടെ സ്ഥാനത്താണിത്. അലഹബാദ് സർവകലാശാല, വിശ്വ ഭാരതി സർവകലാശാല, ജാമിയ മിലിയ എന്നീ സ്ഥാപനങ്ങളിലെല്ലാം ജെഎൻയുവിലെ പുതുക്കിയ നിരക്കിനെക്കാൾ നിരക്കു കുറവാണ്. പ്രതിവർഷം 40,000 – 50,000 രൂപ ഫീസുള്ള ഡൽഹി യൂണിവേഴ്സിറ്റിയിൽ പോലും ജെഎൻയുവിനേക്കാൾ ഫീസ് കുറവാകും.</p>
      <p>
        <b>സമരം വൈസ് ചാൻസലർക്കെതിരെ</b>
      </p>
      <p>വൈസ് ചാൻസലർ ഡോ. ജഗദീഷ് കുമാറിന്റെ നയങ്ങളോടാണ് എതിർപ്പ്. തീരുമാനങ്ങൾ വിദ്യാർഥികളോട് ആലോചിക്കാതെയാണെന്ന് അധ്യാപകരും പറയുന്നു. ഡോ. ജഗദീഷ് കുമാർ സ്ഥാനമേറ്റ 2016 ജനുവരി മുതൽ ജെഎൻയു സംഘർഷഭരിതമാണ്.</p>
    </article>
  </body>
</html>