<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/18/news/qual_euro2020_svizzera_e_danimarca_staccano_pass_pokerissimo_spagna-241380272/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T23:08:00+00:00"/>
    <meta property="og:title" content="Qualificazioni Euro 2020: Svizzera e Danimarca staccano il pass, pokerissimo Spagna"/>
    <meta property="og:description" content="Gli elvetici travolgono Gibilterra a domicilio e chiudono al primo posto nel girone D. Alle loro spalle la selezione di Hareide che pareggia a Dublino ed"/>
  </head>
  <body>
    <article>
      <h1>Qualificazioni Euro 2020: Svizzera e Danimarca staccano il pass, pokerissimo Spagna</h1>
      <h2>Gli elvetici travolgono Gibilterra a domicilio e chiudono al primo posto nel girone D. Alle loro spalle la selezione di Hareide che pareggia a Dublino ed elimina proprio l'Irlanda. Nel gruppo F le Furie Rosse battono 5-0 la Romania, successi anche per Svezia e Norvegia. Vittorie di Grecia e Bosnia nel girone dell'Italia</h2>
      <address><time datetime="2019-11-18T23:08:00+00:00">18 Nov 2019, 23:08</time> by <a rel="author">ANTONIO FARINOLA</a></address>
      <p><b>ROMA</b> - Svizzera e Danimarca staccano il pass per gli Europei del 2020. Rimane così un solo posto da assegnare in questa fase e se lo contenderanno Galles, Ungheria e Slovacchia, tutte nel girone E dove solo la Croazia è già certa della qualificazione.</p>
      <h3>La Danimarca sorride a Dublino, Svizzera a valanga</h3>
      <p>Nel gruppo D erano in tre per due posti. Con la Svizzera impegnata a Gibilterra contro il fanalino di coda del girone, la sfida dell'Aviva Stadium di Dublino rappresentava un vero e proprio spareggio per Irlanda e Danimarca. I padroni di casa erano obbligati a vincere, agli ospiti bastava un pareggio. Finisce 1-1 con gli uomini di Hareide che gelano lo stadio col vantaggio al 73′ di Braithwaite. I "ragazzi in verde", però, non ci stanno e pareggiano i conti all'85' con Doherty, ma è troppo tardi e l'assalto finale non produce l'effetto sperato regalando alla Danimarca il secondo posto nel girone e il pass diretto alla prossima rassegna continentale. Tutto come da copione, invece, per la Svizzera che travolge la malcapitata Gibilterra 6-1 grazie alla doppietta di Itten e ai gol di Vargas, Fassnacht, Benito e Xhaka. Sullo 0-4 il gol bandiera dei padroni di casa firmato Styche.</p>
      <h3>Pokerissimo Spagna, ok Svezia e Norvegia</h3>
      <p>Tutto ormai deciso, invece, nel gruppo F dove la Spagna chiude in bellezza travolgendo la Romania con un sonoro 5-0. Le Furie Rosse, prime con 26 punti, archiviano il match già nel primo tempo con Fabian Ruiz che all'8′ dà il via alle danze. Una doppietta di Gerard Moreno tra il 33′ e il 43′ e un autogol di Rus nel recupero del primo tempo permettono agli iberici di andare al riposo sul 4-0, la ripresa è pura accademia con Oyarzabal che chiude le marcature al 92′. La Svezia, seconda a 21 lunghezze, regola 3-0 le Isole Far Oer. Alla Friends Arena di Solna, Anderson sblocca i padroni di casa, poi sul finale di gara Sbanberg e Guidetti rincarano la dose. La Norvegia chiude al terzo posto espugnando Malta per 2-1: vantaggio ospite dopo appena 7′ con King, pareggio di Fenech poco prima dell'intervallo, poi al 62′ Sorloth consegna i tre punti agli scandinavi.</p>
      <h3>Finlandia ko in Grecia, ok Bosnia</h3>
      <p>Nel gruppo J, quello dominato dall'Italia di Roberto Mancini, la Grecia chiude le qualificazioni con una vittoria. All'OACA Spyros Louis di Atene gli ellenici battono 2-1 una Finlandia senza più motivazioni e chiudono al quarto posto davanti alla Bosnia, che passa in casa del Liechtenstein per 3-0. In Grecia i padroni di casa vincono in rimonta grazie alle reti nella ripresa di Mantalos e Galanopoulos dopo che i finlandesi erano passati in vantaggio al 27′ con Pukki. Al Rheinpark Stadion di Vaduz, invece, il Liechtenstein si arrende nella ripresa ai bosniaci. Ospiti a segno con Civic e Hodzic, autore di una doppietta.</p>
    </article>
  </body>
</html>