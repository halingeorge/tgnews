<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zastupnytsya_golovy_dytyachoi_doradchoi_rady_lmr_zvernulasya_do_narodnyh_deputativ_331043.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T23:17:00+00:00"/>
    <meta property="og:title" content="Заступниця голови Дитячої дорадчої ради ЛМР звернулася до народних депутатів"/>
    <meta property="og:description" content="З нагоди 30-річчя ухвалення Конвенції ООН з прав дитини, до Верховної Ради України завітали двоє членів Дитячої дорадчої ради при Львівській міській раді — Лідія Давида та Вікторія Кравець. Про це інформує прес-служба ЛМР."/>
  </head>
  <body>
    <article>
      <h1>Заступниця голови Дитячої дорадчої ради ЛМР звернулася до народних депутатів</h1>
      <h2>З нагоди 30-річчя ухвалення Конвенції ООН з прав дитини, до Верховної Ради України завітали двоє членів Дитячої дорадчої ради при Львівській міській раді — Лідія Давида та Вікторія Кравець. Про це інформує прес-служба ЛМР.</h2>
      <address>
        <time datetime="2019-11-18T23:17:00+00:00">18 Nov 2019, 23:17</time>
      </address>
      <p>15 листопада, заступниця голови дитячої дорадчої ради при Львівській міській раді Лідія Давида звернулась до народних депутатів та розповіла про свою участь у Міжнародній конференції ЮНІСЕФ для міст, дружніх для дітей та молоді, на якій обговорювали питання участі дітей та молоді у житті міст та громад.</p>
      <p>«Багато представників влади готові радитися з дітьми у прийнятті важливих рішень, і Україна також активно долучається до цього. Ми пропонуємо створювати платформи та майданчики, де діти могли б вільно висловлювати свою думку й розвивати дитяче самоврядування на всіх рівнях. Перш за все, це є реалізацією права дитини — бути почутою, яка закладена в Конвенції ООН про права дитини. Також це є користю для країни. Це покращення життя самих дітей. Даючи дітям можливість брати участь у житті міста, ми сприяємо зростанню активних та небайдужих громадян нашої країни. А цим збільшуємо шанси на щасливе майбутнє», — зазначила Лідія Давида.</p>
      <p>Окрім того, діти з інших міст розповідали про проблеми освіти, які існують сьогодні, та толерантне ставлення до дітей, які не чують.</p>
      <p>«Для нас є важливою думка дітей, їхнє бачення щодо вирішення різних питань, що стосуються їхнього життя. Діти мать право бути почутими, і ми здійснюємо низку заходів щодо залучення їх до прийняття рішень в органах місцевого самоврядування. Одним із таких заходів є створення Дитячої дорадчої ради», — зазначають в управлінні «Служба у справах дітей».</p>
      <p>«Ми у Львові маємо сильну сторону — участь молоді. Тому в нас є молодіжні та дитячі структури на кожному рівні, починаючи від шкіл, дорадчих, студентських та молодіжних рад. Із кожним віком тебе чують. Завжди є спосіб достукатись до влади. Також багато молоді є активними в громадських організаціях. Така співпраця повинна розвиватись», — зазначила Лідія Давида.</p>
    </article>
  </body>
</html>