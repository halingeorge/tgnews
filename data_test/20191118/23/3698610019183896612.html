<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ministr-zakordonnih-sprav-nimechchini-skasuvav-poyizdku-na-teritoriyu-donbasu-330090_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T23:55:00+00:00"/>
    <meta property="og:title" content="Міністр закордонних справ Німеччини скасував поїздку на територію Донбасу"/>
    <meta property="og:description" content="Офіційною причиною скасування візиту назвали неприйнятні погодні умови."/>
  </head>
  <body>
    <article>
      <h1>Міністр закордонних справ Німеччини скасував поїздку на територію Донбасу</h1>
      <h2>Офіційною причиною скасування візиту назвали неприйнятні погодні умови.</h2>
      <address>
        <time datetime="2019-11-18T23:55:00+00:00">18 Nov 2019, 23:55</time>
      </address>
      <p>Міністр закордонних справ Німеччини Хайко Маас скасував раніше <a href="https://dt.ua/POLITICS/u-kremli-pidtverdili-uchast-putina-v-normandskomu-samiti-330019_.html"><b>заплановану поїздку</b></a> в Донбас через незадовільні погодні умови, повідомляє видання <a href="https://www.dw.com/uk/%D0%B3%D0%BB%D0%B0%D0%B2%D0%B0-%D0%BD%D1%96%D0%BC%D0%B5%D1%86%D1%8C%D0%BA%D0%BE%D0%B3%D0%BE-%D0%BC%D0%B7%D1%81-%D1%81%D0%BA%D0%B0%D1%81%D1%83%D0%B2%D0%B0%D0%B2-%D0%BF%D0%BE%D1%97%D0%B7%D0%B4%D0%BA%D1%83-%D0%BD%D0%B0-%D0%B4%D0%BE%D0%BD%D0%B1%D0%B0%D1%81-%D1%87%D0%B5%D1%80%D0%B5%D0%B7-%D0%BF%D0%BE%D0%B3%D0%BE%D0%B4%D0%BD%D1%96-%D1%83%D0%BC%D0%BE%D0%B2%D0%B8/a-51301735">Deutsche Welle</a> з посиланням на повідомлення міністерства закордонних справ Німеччини.</p>
      <p>Планувалося, що ввечері 18 листопада Маас прилетить до Харкова, а вранці 19 листопада відправиться на лінію розмежування. Однак плани високопоставленого гостя несподівано змінилися і 19 листопада Маас вилетить відразу до Київа, де у нього заплановані зустрічі з Президентом України Володимиром Зеленським, прем'єр-міністром Олексієм Гончаруком та міністром закордонних справ України Вадимом Пристайком.</p>
      <p>"Глава МЗС Німеччини планує обговорити подальші кроки, які можна було б втілити під час саміту "нормандської четвірки", який запланований на 9 грудня у Парижі. У ньому візьмуть участь лідери України, Росії, Німеччини та Франції. Раніше у понеділок Кремль підтвердив участь Путіна в саміті", – сказано в повідомленні МЗС ФРН.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL3d3dy5kdy5kZS8lRDElODIlRDAlQjUlRDAlQkMlRDElOEItJUQwJUI0JUQwJUJEJUQxJThGL3MtOTExOQ==">Deutsche Welle (Русская редакция)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>