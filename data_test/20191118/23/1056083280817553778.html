<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717847/%DA%A9%D8%A7%D8%B1%DA%AF%D8%B1%D8%A7%D9%86%DB%8C-%DA%A9%D9%87-%D8%B4%DA%A9%D8%A7%DB%8C%D8%AA-%DA%A9%D9%86%D9%86%D8%AF-%D8%A8%DB%8C%DA%A9%D8%A7%D8%B1-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T23:36:00+00:00"/>
    <meta property="og:title" content="کارگرانی که شکایت کنند بیکار می‌شوند!"/>
    <meta property="og:description" content="یک عضو کانون عالی شوراهای اسلامی کار با بیان اینکه کارگران فاقد بیمه باید نداشتن بیمه خود را به سازمان تامین اجتماعی گزارش دهند، گفت: متاسفانه شرایط اقتصادی و عدم تعادل عرضه و تقاضا در بازار باعث شده که بسیاری از کارگران فاقد بیمه از کارفرما شکایت نکنند تا مبادا بیکار شوند و کارگر دیگری جای آنها را بگیرد."/>
  </head>
  <body>
    <article>
      <h1>کارگرانی که شکایت کنند بیکار می‌شوند!</h1>
      <address><time datetime="2019-11-18T23:36:00+00:00">18 Nov 2019, 23:36</time> by <a rel="author">ندا خسرو شاهی</a></address>
      <p>یک عضو کانون عالی شوراهای اسلامی کار با بیان اینکه کارگران فاقد بیمه باید نداشتن بیمه خود را به سازمان تامین اجتماعی گزارش دهند، گفت: متاسفانه شرایط اقتصادی و عدم تعادل عرضه و تقاضا در بازار باعث شده که بسیاری از کارگران فاقد بیمه از کارفرما شکایت نکنند تا مبادا بیکار شوند و کارگر دیگری جای آنها را بگیرد.</p>
      <p>علی اصلانی در گفت‌وگو با ایسنا، با بیان اینکه کارگران فاقد بیمه حداقل‌های قانون کار را نمی‌گیرند، اظهار کرد: تعداد کارگران فاقد بیمه در کشور کم نیست و از منشی مطب دندانپزشکی گرفته تا دستفروش و کارگر واحدهای زیرپله‌ای و زیرزمینی و میادین از حداقل‌های قانون کار محرومند و نه تنها دستمزد مصوب قانونی را نمی‌گیرند بلکه برای آنها بیمه هم رد نمی‌شود.</p>
      <p>
        <b>شکایت کنند بیکار می‌شوند!</b>
      </p>
      <p>وی افزود: متاسفانه شرایط اقتصادی و عدم تعادل عرضه و تقاضا در بازار باعث شده تا بسیاری از این کارگران برای‌ آنکه امرار معاش کنند و از عهده هزینه‌های زندگی خود و خانواده برآیند از سرناچاری با دستمزد پایین و بدون بیمه تن به کار بدهند.</p>
      <p> عضو کانون عالی شوراهای اسلامی کار تصریح کرد: کارگر بدون بیمه می‌داند که اگر از کارفرما شکایت کند اخراج می‌شود چون کارگر متقاضی کار در بازار زیاد است و با کوچکترین اعتراضی، کارفرما عذر او را می‌خواهد و کارگر دیگری جای او را می‌گیرد.</p>
      <p>
        <b>در کل کشور فقط ۸۰۰ بازرس کار داریم</b>
      </p>
      <p>اصلانی با اشاره به کم بودن تعداد بازرسان کار گفت: متاسفانه تنها ۸۰۰ بازرس کار در کل کشور داریم که اگر هر ماه باید به ۱۰ شرکت سر بزند نمی‌رسد و هر شش ماه یکبار می‌تواند سه تا چهار شرکت را بازرسی کند. بنابر این از طریق بازرسی نمی‌توانیم واحدهای زیرپله‌ای را شناسایی و کارگرانشان را بیمه کنیم.</p>
      <p>وی تصریح کرد: برخی از کارگران فاقد بیمه به شکل نامحسوس خود را به تامین اجتماعی معرفی می‌کنند و با انداختن نامه به صندوق نشانی محل کار خود را می‌دهند اما بعضی دیگر از ترس بیکار شدن شرایط سخت کار و بیمه نشدن را به جان می‌خرند و گزارش نمی‌کنند در حالی که به نفع کارگران فاقد بیمه است که بیمه شوند چون از مزایای آن در دوران بازنشستگی استفاده می‌کنند.</p>
      <p>
        <b>تعداد کارگران بدون بیمه بیش از سه میلیون نفر </b>
      </p>
      <p>عضو کانون عالی شوراهای اسلامی کار در عین حال عدم آگاهی برخی کارفرمایان را در جریمه آنها اثرگذار دانست و گفت: در تامین اجتماعی پرونده‌هایی داریم که کسی کارگاهی راه اندازی کرده و چند نفر را به خدمت گرفته ولی طی سه سالی که مشغول کار بوده با هیچکدام از نیروهای کارش قرارداد کار نبسته و او را بیمه نکرده است و وقتی که بازرس تامین اجتماعی مراجعه کرده به یکباره ۲۰ میلیون تومان بدهکار شده است لذا کارفرمایی که کد کارگاهی می‌گیرد باید بداند که بیمه چیست و قرارداد کار چطور تنظیم می‌شود؟ و ما به انجمنهای صنفی اعلام کرده‌ایم که به کارگاههای زیر ۱۰ نفر که مربوط به آنها هستند این موارد را آموزش بدهند.</p>
      <p>اصلانی در پایان تعداد کارگران فاقد بیمه در کشور را بیش از سه میلیون نفر دانست و گفت: برای آنکه این کارگران شناسایی و مشمول بیمه تامین اجتماعی شوند یا باید کارگران به تامین اجتماعی مراجعه و خود را معرفی کنند یا کارفرما با درنظر گرفتن یکسری مشوق‌ها برای بیمه نیروی کار خود اقدام کند.</p>
      <p>به گزارش ایسنا، براساس آمارهای غیر رسمی بیش از سه و نیم میلیون <a href="https://www.isna.ir/news/98082516231"><b>کارگر فاقد بیمه</b></a> در کشور درحال فعالیت در کارگاهای زیرزمینی هستند که از حداقل‌های قانون کار محرومند. کارشناسان راه‌اندازی یک سامانه ملی توسط وزارت کار و فراخوان سازمان تامین اجتماعی در مراجعه کارگران فاقد بیمه را موجب شناسایی و بیمه این دسته کارگران می‌دانند.  </p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082516231/%D9%82%D8%A7%D9%86%D9%88%D9%86-%D8%A7%D8%B2-%DA%A9%D8%A7%D8%B1%DA%AF%D8%B1%D8%A7%D9%86-%D9%81%D8%A7%D9%82%D8%AF-%D8%A8%DB%8C%D9%85%D9%87-%D8%AD%D9%85%D8%A7%DB%8C%D8%AA-%DA%A9%D9%86%D8%AF"/>
        <a href="https://www.isna.ir/news/98082415457/%DA%A9%D8%A7%D8%B1%DA%AF%D8%B1%D8%A7%D9%86-%D8%A8%D8%AF%D9%88%D9%86-%D8%A8%DB%8C%D9%85%D9%87-%D8%A8%D9%87-%D8%AA%D8%A7%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D9%85%D8%B1%D8%A7%D8%AC%D8%B9%D9%87-%DA%A9%D9%86%D9%86%D8%AF"/>
        <a href="https://www.isna.ir/news/98081206542/%D8%B1%D8%A7%D9%87-%D8%B4%D9%86%D8%A7%D8%B3%D8%A7%DB%8C%DB%8C-%DA%A9%D8%A7%D8%B1%DA%AF%D8%B1%D8%A7%D9%86-%D8%B2%DB%8C%D8%B1-%D9%BE%D9%84%D9%87-%D8%AC%D8%B1%DB%8C%D9%85%D9%87-%D9%88-%D8%A8%D8%A7%D8%B2%D8%B1%D8%B3%DB%8C-%D9%86%DB%8C%D8%B3%D8%AA"/>
      </related>
    </article>
  </body>
</html>