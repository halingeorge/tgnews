<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_828965474_Djon_Teri_Abramovich_Neymar_ili_Tores_Koy_e_vinoven_che_Chelsi_propusna_da_vzeme_Aguero_"/>
    <meta property="og:site_name" content="webcafé"/>
    <meta property="article:published_time" content="2019-11-18T23:56:00+00:00"/>
    <meta property="og:title" content="Джон Тери, Абрамович, Неймар или Торес: Кой е виновен, че Челси пропусна да вземе Агуеро"/>
    <meta property="og:description" content="Аржентинецът беше готов да отиде на &quot;Стамфорд Бридж&quot;"/>
  </head>
  <body>
    <article>
      <h1>Джон Тери, Абрамович, Неймар или Торес: Кой е виновен, че Челси пропусна да вземе Агуеро</h1>
      <address><time datetime="2019-11-18T23:56:00+00:00">18 Nov 2019, 23:56</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <slideshow>
        <figure>
          <img src="https://images.webcafe.bg/2019/02/10/aguero32/1170x780.jpg"/>
          <figcaption>Агуеро се радва след един от головете си при 6:0 над Челси по-рано тази година. Тогава той заби хеттрик, а можеше да е от другата страна с тъмносин екип...<cite>Снимка: © Getty Images</cite></figcaption>
        </figure>
        <figure>
          <img src="https://images.webcafe.bg/2019/06/21/lampard-aguero/1170x1468.jpg"/>
          <figcaption>Франк Лампард за кратко беше съотборник на Агуеро - но не в Челси</figcaption>
        </figure>
      </slideshow>
      <p>Последната пауза за националните отбори на 2019 г. завършва и Франк Лампард със сигурност усилено работи по плана си за предстоящия сблъсък с Манчестър Сити.</p>
      <p>
        <b>Мениджърът на Челси трябва да измисли как да спре най-големия голмайстор, с когото някога е играл: Серхио Агуеро.</b>
      </p>
      <p>Самият Лампард поставя голмайсторските качества на аржентинеца над тези на всички останали нападатели, с които е бил съотборник. Включително над Дидие Дрогба и Уейн Рууни, например. "Щастливец съм, че съм играл заедно с толкова велики играчи. За Дрогба винаги говоря с възторг, той беше завършен нападател и даваше на отбора всичко. Но ако говорим в чисто реализаторски план, Агуеро е най-добрият, с когото съм играл. Може да е незабележим в по-голямата част от мача и после да вкара победния гол. Смъртоносен е в наказателното поле", гласят думите на Лампард, казани пред Sky Sports преди две години.</p>
      <p>Признанието на бившия халф е забележително, предвид че той игра с Дрогба цели осем години, докато с Агуеро беше заедно единствено в сезон 2014/15 и не вдигна нито един трофей с Манчестър Сити.</p>
      <p>Разбира се, за статута на аржентинския реализатор в Сити е излишно да се говори, той е играеща легенда, голмайстор номер 1 в историята на отбора с 244 гола, и е особено продуктивен именно срещу Челси с 15 попадения в 19 срещи със "сините".</p>
      <p>
        <b>Но съдбите на играча и на двата клуба щях да са съвсем различни, ако Кун Агуеро беше навлязъл във Висшата лига с екипа на Челси, а не на Сити. Лондончани са имали планове да го привлекат от Атлетико Мадрид, но какво точно се е объркало?</b>
      </p>
      <p>Всеки клуб си има провалени трансфери и футболисти, които са му се изплъзнали, но точно Агуеро би трябвало да е на челно място сред съжаленията на Роман Абрамович за неосъществени сделки. И дори да звучи изненадващо, бившият капитан Джон Тери е допринесъл за това.</p>
      <p>Преди десетилетие талантливият 21-годишен Серхио вече правеше голямо впечатление в Испания, а Челси искаше да направи ударен трансфер, с който да освежи нападението си. Не че атаката на тима не беше впечатляваща, но титулярите Дидие Дрогба и Никола Анелка вече бяха преминали 30-те и най-желан за заместник в дългосрочен план беше Агуеро.</p>
      <p>
        <b>Първоначално обаче Челси бил отблъснат от исканите от Атлетико 40 млн. паунда, което щеше да е рекорд за Висшата лига.</b>
      </p>
      <p>Агентите на нападателя пък пробвали да направят клиента си най-скъпоплатения в тима. Преговорите били отложени, а после двата тима се паднаха в една група в Шампионската лига през 2009 г.</p>
      <p>Серхио хич не се открои, когато Челси отнесе Атлетико с 4:0 на "Стамфорд Бридж" и вероятно ръководството на "сините" се е питало за какво въобще е бил целият шум около нападателя.</p>
      <p>В ответния двубой на "Висенте Калдерон" дойде и отговорът. Започнал като резерва, Агуеро се появи през второто полувреме и изведе Атлетико напред с невероятно воле. Два точни удара на Дидие Дрогба обърнаха резултата в полза на Челси, но в края отново Агуеро блесна с пряк свободен удар, от който завъртя топката зад Петър Чех за 2:2.</p>
      <figure>
        <iframe src="https://www.youtube.com/embed/hGUyElH2B6U" width="618" height="315" data-service="Youtube" scrolling="no"/>
      </figure>
      <p>"Харесвам го", призна мениджърът на лондончани Карло Анчелоти след мача с издайническа усмивка. "Сигурен съм, че Агуеро може да играе с Дрогба".</p>
      <p>
        <b>Седмици по-късно преговорите вече бяха продължили и сигналите от самия Агуеро са били окуражаващи - той е бил съгласен на трансфера.</b>
      </p>
      <p>Януарският трансферен прозорец обаче премина, а Атлетико отхвърлил предлаганите 30 млн. паунда. Агентът на Агуеро Бруно Сатин пък искал отделно 5 млн. за своята роля в сделката, които "сините" не били готови да плащат. Въпреки богатството си, Абрамович все повече недоволствал от сумите, които искали от него за трансфери и комисионни.</p>
      <p>Едно също толкова важно обстоятелство се оказало влиянието на съблекалнята на Челси в онзи период. Капитанът и лидер Джон Тери не бил голям фен на Агуеро и споделил мнението си на началството. След като играл срещу аржентинеца в двата мача на Челси с Атлетико, Тери не бил впечатлен от движението на Агуеро, въпреки головете му в Испания.</p>
      <p>Бранителят харесвал далеч повече Давид Вия, който тогава все още беше във Валенсия, правеше огромно впечатление и очевидно беше въпрос на време да премине в по-голям отбор.</p>
      <p>"Мисля, че ще видим Челси отново да се бори за най-добрите играчи на пазара. Такива като Франк Рибери, Давид Вия, такива играчи искаме да привличаме", беше казал Тери след победата във финала за ФА Къп през май 2009 г. "Валенсия има нужда от пари, това е широко известно що се отнася до Вия, говори се много и за Рибери. Когато големи футболисти като тях са на пазара, трябва да покажем на хората, че Челси отново е тук. Трябват няколко промени, няколко играчи да дойдат и няколко, които не играят през последните години, да бъдат продадени. Ние като играчи сме казали мнението си за това какво смятаме, че трябва да се подобри. Надяваме се Роман да ни чуе и нещата да се случат".</p>
      <p>
        <b>Е, нещата не се случиха според желанието на Тери.</b>
      </p>
      <p>Единственият нов нападател в онази година беше неопитният Даниел Стъридж, дошъл от Манчестър Сити за скромните 6.5 млн. Привличането на Агуеро все пак оставаше възможно и самият той явно не се беше отказал от Челси, когато помогна на Атлетико да спечели Лига Европа през 2010 г.</p>
      <p>"Челси е голям клуб, един от най-страховитите в Европа в последните години. Гледам играчи като Дрогба и Лампард, те още са най-добрите в света на своите позиции. Мога много да науча от такива като тях, няма съмнение. Лондон би бил страхотен град за живеене и с жена ми ще бъдем много щастливи там. Карлос Тевес се справя много добре в Манчестър Сити, но аз искам да се присъединя към клуб, който е готов да печели трофеи. Сити още не е готов" - тези думи на Агуеро от април 2010-а днес направо звучат парадоксално.</p>
      <p>Очевидно тогава нападателят се е спрял на Челси, но клубът вече оглеждал друг суперталант - 18-годишен бразилец на име Неймар. Освобождаващата му клауза от Сантос била 28.7 млн. паунда, но Челси отново не искал да плаща и предложения от 17 и 22 млн. били отхвърлени.</p>
      <p>
        <b>Със самия футболист и неговия агент и баща договорка била постигната на среща в Ню Йорк. Президентът на Сантос обаче даже публично заплаши Челси с ФИФА, ако не спрат "тормоза".</b>
      </p>
      <p>Накрая от преследването на Неймар не излезе нищо. А последно Агуеро беше свързван с Челси през януари 2011-а, когато "Би Би Си" съобщи, че "сините" са предложили 52 млн. за него и Диего Годин.</p>
      <p>В крайна сметка клубът просто избра други футболисти, с които наистина осъществи скъпа двойна сделка няколко дни по-късно. Фернандо Торес беше привлечен от Ливърпул за 50 млн., а Давид Луис от Бенфика за 25 млн. Това беше достатъчно доказателство, че Абрамович все още е готов да хвърля сериозни суми, но в случая с Торес парите не се оправдаха.</p>
      <p>През лятото на 2011 г. Манчестър Сити плати първоначално само 28.5 млн. паунда за Агуеро и дори да прибавим бонусите, комисионните и високата заплата на играча, това си остава една изключително изгодна сделка.</p>
      <p>
        <b>Челси записа още доста успехи и без Агуеро, но няма как да не се запитаме какви щяха да са последствията, ако "сините" бяха изпреварили "гражданите" за футболиста.</b>
      </p>
      <p>По-рано тази година Франк Лампард трябваше да състави топ 5 на най-добрите си съотборници в своята кариера. Първите четирима, Дрогба, Тери, Джанфранко Дзола и Еден Азар, бяха от Челси. Сещате се кой е петият.</p>
      <p>"Не бях дълго в Манчестър Сити, но веднага можеше да видиш, че този човек е от световна класа. Головете, които вкарваше всеки ден на тренировка бяха направо плашещи и той ги пренасяше и на мачовете. Трябва само да видиш статистиката му в Сити, за да оцениш от какъв калибър е."</p>
      <p>Тази събота на Лампард не му остава друго, освен да се надява, че Агуеро няма да покаже величието си още един път срещу Челси.</p>
      <related>
        <a href="http://www.webcafe.bg/sportcafe/galeriya/id_933882619_Aguero_nameri_uteha_sled_zagubata_ot_Evertan"/>
        <a href="https://www.webcafe.bg/sportcafe/retro/id_159692752_Toy_vkara_na_Livarpul_i_nakara_Roman_Abramovich_da_kupi_Chelsi"/>
      </related>
    </article>
  </body>
</html>