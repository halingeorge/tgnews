<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742362"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T23:00:00+00:00"/>
    <meta property="og:title" content="'พ่อ-ป้า'รับทราบข้อหา ลั่นน้อยใจ'เจนนี่'ไม่ถอนแจ้งความ"/>
    <meta property="og:description" content="'ป้า-พ่อ' นักร้องสาวเพลงดัง 'เจนนี่ ได้หมดถ้าสดชื่น' เข้าพบพนักงานสอบสวน หลังได้รับหมายเรียกข้อหาหมิ่นประมาท งงลูกไม่ถอนแจ้งความ ยอมรับน้อยใจลูกสาว ป้าลั่นต่อไปจะไม่ขอยุ่งเกี่ยวอีกต่างคนต่างอยู่"/>
  </head>
  <body>
    <article>
      <h1>'พ่อ-ป้า'รับทราบข้อหา ลั่นน้อยใจ'เจนนี่'ไม่ถอนแจ้งความ</h1>
      <address>
        <time datetime="2019-11-18T23:00:00+00:00">18 Nov 2019, 23:00</time>
      </address>
      <figure>
        <img src="https://www.dailynews.co.th/admin/upload/20191118/news_YAHsVmeDOo231138_533.jpg?v=201911190912"/>
      </figure>
      <p>
        <b>"ป้า-พ่อ" นักร้องสาวเพลงดัง "เจนนี่ ได้หมดถ้าสดชื่น" เข้าพบพนักงานสอบสวน หลังได้รับหมายเรียกข้อหาหมิ่นประมาท งงลูกไม่ถอนแจ้งความ ยอมรับน้อยใจลูกสาว ป้าลั่นต่อไปจะไม่ขอยุ่งเกี่ยวอีกต่างคนต่างอยู่</b>
      </p>
      <p>กรณีสาวเน็ตไอดอลเจ้าของบทเพลง เลิกคุยทั้งอำเภอ "น้องเจนนี่" วัย 25 ปี มอบหมายให้ทนายความเข้าแจ้งความดำเนินคดีกับผู้ใช้เฟซบุ๊ก 3 คน ซึ่งเป็นญาติฝ่ายพ่อ ภายหลังจากโพสต์กล่าวหาเธอว่าเนรคุณผู้เป็นพ่อ จนเกิดเป็นปมดราม่า ขณะที่ผู้เป็นพ่อร่ำไห้ขอโทษลูกสาว ต่อไปจะขออยู่เฉย ๆ ไม่ขอเงินลูกอีกแล้ว วอนถอนแจ้งความยุติเรื่องทั้งหมด ตามที่เสนอข่าวไปแล้วนั้น</p>
      <figure>
        <img src="https://www.dailynews.co.th/admin/upload/20191118/news_fcGwlGysaA231139_533.jpg?v=201911190912?v=7204"/>
      </figure>
      <p> <br/>ความคืบหน้าเมื่อวันที่ 18 พ.ย.ที่ผ่านมา นายนิติธร แก้วโต หรือ ทนายเจมส์ ได้พา น.ส.สุภาพร สุวรรณเกตุ อายุ 54 ปี, น.ส.ทิพย์วดี คุณกาย อายุ  35 ปี และน.ส.ธัญญลักษณ์ คุณกาย อายุ 33 ปี เข้าพบ ร.ต.อ.คเณศ งามประเสริฐ พนักงานสอบสวน สภ.เมืองสมุทรปราการ เพื่อรับทราบข้อกล่าวหา หลังจากได้รับหมายเรียกเมื่อวันที่ 11 พ.ย.ที่ผ่านมา โดยมีนายอภินันท์ สุวรรณเกตุ อายุ 46 ปี พ่อของเจนนี่ได้เดินทางมาด้วย ทั้งนี้หลังจากทั้ง 3 คนได้ให้ปากคำแล้วเสร็จ และยอมรับว่าเป็นคนที่โพสต์ข้อความจริง เจ้าหน้าที่ได้แจ้งข้อหา หมิ่นประมาทโดยการโฆษณา ก่อนที่ปล่อยตัวกลับไป<br/> <br/>น.ส.สภาพร ผู้เป็นป้า กล่าวว่า การที่ตนโพสต์ไปเนื่องจากรู้สึกน้อยใจและโกรธที่เจนนี่ใช้คำรุนแรงกับพ่อ ทั้งที่พ่อโทรศัพท์ไปขอเบิกเงินค่าแต่งเพลง แต่ตนก็ยอมรับว่าผิดที่โพสต์รุนแรงแบบนั้น ทั้งนี้ตนก็ไม่ได้ต้องการจะฝากอะไรถึงเจนนี่ เพียงแค่อยากให้เจนนี่ได้คิดเอง ต่อไปก็จะไม่ขอยุ่งเกี่ยวอีกต่างคนต่างอยู่</p>
      <figure>
        <img src="https://www.dailynews.co.th/admin/upload/20191118/news_DVQOQjiYcA231139_533.jpg?v=201911190912?v=8200"/>
      </figure>
      <p> <br/>นายอภินันท์ พ่อของเจนนี่ กล่าวว่า หลังจากได้รับหมายเรียกตนได้โทรศัพท์ไปสอบถามเจนนี่ว่า ทำไม่ถึงยังไม่ถอนแจ้งความอีก ทั้งที่เคยพูดผ่านสื่อว่าหากพ่อและป้าออกมาขอโทษ ลูกสาวจะถอนแจ้งความให้ ซึ่งตนก็รู้สึกดีใจ แต่จู่ ๆ ก็มีหมายเรียกมาที่บ้านตน อย่างไรก็ตามวอนขอให้ลูกสาวถอนแจ้งความ เพื่อต่างคนต่างไปทำหน้าที่ของตนเอง และไม่ต้องมาตอบคำถามสังคมซ้ำ ๆ ซึ่งตนยอมรับว่าน้อยใจเหมือนกัน<br/> <br/>ผู้สื่อข่าวสอบถามไปยัง นายสุวิทย์ ช่วยชูใจ ทนายความของเจนนี่ โดยนายสุวิทย์ แจ้งว่า ล่าสุดเจนนี่ได้มอบหมายให้ตนไปดำเนินการถอนแจ้งความแล้ว แต่เนื่องจากตนยังติดว่าความคดีที่ต่างจังหวัด จึงยังไม่สามารถดำเนินการถอนแจ้งความได้ โดยหลังจากเสร็จธุระจะเดินทางมาที่ สภ.เมืองสมุทรปราการ เพื่อดำเนินการถอนแจ้งความต่อไป.<br/><br/><b>อ่านข่าวที่เกี่ยวข้อง...<br/><br/>- <a href="https://www.dailynews.co.th/entertainment/738343">"เจนนี่"ร่ำไห้รัก"พ่อ"เหมือนเดิม แต่ไม่ขออภัยให้"ป้า"</a> <br/><br/>- <a href="https://www.dailynews.co.th/entertainment/738264">'เจนนี่'โต้ไม่เคยเนรคุณ'พ่อ' ส่งเงินให้ทั้งที่ทิ้งไปแต่เล็ก</a></b></p>
    </article>
  </body>
</html>