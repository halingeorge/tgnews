<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/me-protagonistes-limnio-ke-giannouli-2-1-ethniki-tin-finlandia"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T23:42:00+00:00"/>
    <meta property="og:title" content="Με πρωταγωνιστές Λημνιό και Γιαννούλη, 2-1 η εθνική την Φινλανδία"/>
    <meta property="og:description" content="Ακόμη μία καταπληκτική εμφάνιση με το εθνόσημο πρόσθεσαν στο ενεργητικό τους οι δύο παίκτες του ΠΑΟΚ."/>
  </head>
  <body>
    <article>
      <h1>Με πρωταγωνιστές Λημνιό και Γιαννούλη, 2-1 η εθνική την Φινλανδία</h1>
      <h2>Ακόμη μία καταπληκτική εμφάνιση με το εθνόσημο πρόσθεσαν στο ενεργητικό τους οι δύο παίκτες του ΠΑΟΚ.</h2>
      <address><time datetime="2019-11-18T23:42:00+00:00">18 Nov 2019, 23:42</time> by <a rel="author">Metrosport.gr Team</a></address>
      <p>Εντυπωσιακή στην μεγαλύτερη διάρκεια του ματς η εθνική μας ομάδα και ειδικά στο δεύτερο ημίχρονο, έχοντας ξανά σε πολύ καλή μέρα τους Γιαννούλη και Λημνιό, κατάφερε να επικρατήσει 2-1 με ανατροπή της Φινλανδίας και να τερματίσει στην 3η θέση του ομίλου. Τα μηνύματα για ακόμη ένα παιχνίδι ήταν ενθαρρυντικά.</p>
      <p>Το σημαντικότερο ήταν ότι βρήκε τα ψυχικά αποθέματα να γυρίσει τον αγώνα, παρότι στο 27’, έπειτα από σοβαρό λάθος του Σταφυλίδη, ο Πούκι βγήκε τετ α τετ με τον Βλαχοδήμο, πλάσαρε με το δεξί και έγραψε το 0-1, ενώ μέχρι εκείνη την στιγμή το αντιπροσωπευτικό μας συγκρότημα δεν είχε απειληθεί.</p>
      <p>Με το ξεκίνημα του δευτέρου ημιχρόνου και πιο συγκεκριμένα στο 47’, μετά από γύρισμα του Λημνιού αρχικά και στη συνέχεια του Μπακασέτα, ο Μάνταλος πλάσαρε από κοντινή απόσταση και επανέφερε την τάξη.</p>
      <p>Στο 62’ ο Λημνιός πέρασε όποιον βρήκε μπροστά του, μπήκε στην περιοχή, σούταρε με το δεξί, αλλά απέκρουσε ο τερματοφύλακας της Φινλανδίας. Στη συνέχεια, ο Γιαννούλης έπιασε την κεφαλιά, με τη μπάλα να περνάει άουτ.</p>
      <p>Στο 70’ ο αριστερός μπακ του ΠΑΟΚ ο Γιαννούλης σέντραρε από τα αριστερά, ο Λημνιός πάσαρε, ο Κουλούρης πλάσαρε, ο Γιόρονεν απέκρουσε και ο Γαλανόπουλος από κοντά ολοκλήρωσε την ανατροπή (2-1), σημειώνοντας το πρώτο του τέρμα με τη γαλανόλευκη φανέλα.</p>
      <p>Τρία λεπτά πριν το φινάλε η εθνική μας έχασε μοναδική ευκαιρία, όταν ο Κουλούρης δεν κατάφερε σε δυο περιπτώσεις από τη μικρή περιοχή να στείλει τη μπάλα στα δίχτυα.</p>
      <p>
        <b>Οι ενδεκάδες:</b>
      </p>
      <p><b>Ελλάδα:</b> Βλαχοδήμος, Μπακάκης, Χατζηδιάκος, Σταφυλίδης, Γιαννούλης, Κουρμπέλης, Γαλανόπουλος (73’ Μπουχαλάκης), Λημνιός, Μάνταλος (90+ Μασούρας), Μπακασέτας, Παυλίδης (64’ Κουλούρης).</p>
      <p><b>Φινλανδία:</b> Γιόρονεν, Τόιβιο (59’ Λαμ), Βαλσάνεν, Καμαρά, Σούλερ (77’ Γιένσεν), Βαλσάνεν, Σκραμπ (77’ Σόιρι), Λουντ, Καούκο, Ραϊτάλα, Πούκι.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/limnios-apo-tin-italia-mechri-simera-dosame-tin-psichi-mas"/>
        <a href="http://www.metrosport.gr/article/live-ellada-finlandia-prokrimatika-euro-2020"/>
        <a href="http://www.metrosport.gr/article/me-tin-idia-sintagi-epitichias-ethniki-mas-apenanti-stin-finlandia"/>
        <a href="http://www.metrosport.gr/article/chatzidiakos-afto-mas-voithise-na-veltiothoume"/>
        <a href="http://www.metrosport.gr/article/fant-schip-chtizoume-mia-nea-omada-ime-ikanopiimenos"/>
        <a href="http://www.metrosport.gr/article/mitera-pavlidi-apokaliptete-sto-metrosportgr"/>
      </related>
    </article>
  </body>
</html>