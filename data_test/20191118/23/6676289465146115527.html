<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/substanta-toxica-deratizare-dezinsectie-timisoara-326178.html"/>
    <meta property="og:site_name" content="Observator"/>
    <meta property="article:published_time" content="2019-11-18T23:25:00+00:00"/>
    <meta property="og:title" content="ISU Timiş face apel la calm, după trei decese, la Timişoara, cauzate de o substanţă toxică (Video)"/>
    <meta property="og:description" content="Cazul celor trei decese de la Timişoara, care ar fi fost cauzate de o substanţă toxică, a fost prezentat, în cadrul unei conferinţe de presă organizate de autorităţi. ISU Timiş, Poliţia, experţi şi medici au făcut apel la calm, către..."/>
  </head>
  <body>
    <article>
      <h1>ISU Timiş face apel la calm, după trei decese, la Timişoara, cauzate de o substanţă toxică (Video)</h1>
      <address><time datetime="2019-11-18T23:25:00+00:00">18 Nov 2019, 23:25</time> by <a rel="author">Cristian Ionescu</a></address>
      <p>
        <b>
          <b>Cazul celor trei decese de la Timişoara, care ar fi fost cauzate de o substanţă toxică, a fost prezentat, în cadrul unei conferinţe de presă organizate de autorităţi. ISU Timiş, Poliţia, experţi şi medici au făcut apel la calm, către populaţie.</b>
        </b>
      </p>
      <p>Autorităţile au precizat că analiza substanţei care ar provocat panică în Timişoara este încă nefinalizată, un rezultat în acest sens urmând a fi comunicat public imediat ce va fi disponibil.</p>
      <h3>Nu este un raticid din categoria anticoagulantelor</h3>
      <p>În cadrul conferinţei, toxicologul Mihai Gafencu a făcut câteva precizări importante, spunând că simptomele tuturor celor care au fost internaţi în spital nu confirmă prezenţa unei substanţe toxice cu efect anticoagulant. În opinia expertului, ar putea fi vorba despre o substanţă neurotoxică.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FObservatorAntena1%2Fvideos%2F576432636441118%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p><i>"Ne exprimăm regretul şi compasiunea. Cazurile au fost manifestate în mod complet diferit, copilul foarte mic a fost primit intr-o stare extrem de grava, cu insuficienta respiratorie, cu aspiratie de lapte. Manifestările celui de-al doilea copil au fost complet diferite. Amândouă cazuri au beneficiat de asistenţă profesionistă. Esenţial este să depistăm toxicul şi cum a ajuns el a acolo. Nu am depistat la toţi aceşti copii modificări ale coagulării, lucru specific substanţelor raticide. Starea tuturor copiilor care au rămas internaţi este foarte bună. Niciunul dintre copii nu prezintă niciun simptom de toxic. Din blocul repsectiv au venit mai toţi, iar acum au început să vină şi de la blocurile din jur. Trebuie să scădem nivelul de panică. Cred că este o substanţă din categoria insecticidelor şi raticidelor, pe care trebuie să o depistăm. Eu cred că nu este un raticid din categoria anticoagulantelor, pentru că niciunul dintre copii nu a manifestat astfel de simptome. Nici cei care au decedat, nici cei care au rămas internaţi"</i>, a declarat toxicologul Gafencu.</p>
      <p>Poliţia a precizat că nu poate da detalii în acest caz, cel puţin pentru moment, pentru că există o anchetă în desfăşurare.</p>
      <p>Reprezentaţii ISU au declarat că s-a intervenit în toate cazurile foarte serios şi profesionist.</p>
      <p>Reamintim că doi copii, dar şi mama unuia dintre ei au murit, iar alţi locatari din acelaşi bloc au ajuns la spital, după ce recent în imobil s-a făcut dezinsecţie şi deratizare.</p>
    </article>
  </body>
</html>