<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/economy/item/489229-ap-besyropoulos-koryfaia-tomi-to-neo-forologiko-nomosxedio"/>
    <meta property="og:site_name" content="thestival.gr"/>
    <meta property="article:published_time" content="2019-11-18T23:55:00+00:00"/>
    <meta property="og:title" content="Απ. Βεσυρόπουλος: Κορυφαία τομή το νέο φορολογικό νομοσχέδιο"/>
    <meta property="og:description" content="«Κορυφαία τομή» χαρακτήρισε το νέο φορολογικό νομοσχέδιο ο υφυπουργός Οικονομικών Απόστολος Βεσυρόπουλος, λέγοντας ότι «καταδεικνύει ότι η φορολογική πολιτική μπορεί να προσλάβει αναπτυξιακή διάσταση»."/>
  </head>
  <body>
    <article>
      <h1>Απ. Βεσυρόπουλος: Κορυφαία τομή το νέο φορολογικό νομοσχέδιο</h1>
      <address><time datetime="2019-11-18T23:55:00+00:00">18 Nov 2019, 23:55</time> by <a rel="author">Thestival team</a></address>
      <p>«Κορυφαία τομή» χαρακτήρισε το νέο φορολογικό νομοσχέδιο ο υφυπουργός Οικονομικών Απόστολος Βεσυρόπουλος, λέγοντας ότι «καταδεικνύει ότι η φορολογική πολιτική μπορεί να προσλάβει αναπτυξιακή διάσταση».</p>
      <p>«Το νέο φορολογικό νομοσχέδιο, που θα έχει ψηφιστεί μέχρι το τέλος του μήνα, αποτελεί μια κορυφαία τομή και καταδεικνύει ότι η φορολογική πολιτική μπορεί να προσλάβει αναπτυξιακή διάσταση» είπε ο υφυπουργός και πρόσθεσε: «Η μείωση των φόρων αποτελεί τον κεντρικό πυρήνα της πολιτικής της κυβέρνησής μας, της κυβέρνησης του Κυριάκου Μητσοτάκη».</p>
      <p>Ο κ. Βεσυρόπουλος επεσήμανε ότι στο νέο φορολογικό νομοσχέδιο εμπεριέχονται ρυθμίσεις για μειώσεις φόρων, μέτρα για την επέκταση των ηλεκτρονικών συναλλαγών, μέτρα με κοινωνική διάσταση καθώς και παρεμβάσεις αναπτυξιακού χαρακτήρα.</p>
      <p>«Η μείωση των φόρων έχει αναπτυξιακό χαρακτήρα και διάσταση. Συνδέεται με την φορολογική συμμόρφωση. Οι μεγάλες αλλαγές και μεταρρυθμίσεις πρέπει να γίνουν κτήμα των πολιτών. Να στηριχθούν από τους πολίτες, είναι ο μόνος τρόπος για να γυρίσει σελίδα η χώρα» είπε ο υφυπουργός και συνέχισε: «Αυτό προϋποθέτει μια ευρεία κοινωνική συμφωνία που θα στηρίζεται στην αλήθεια. Αυτή η συμφωνία επικυρώθηκε με την ψήφο των πολιτών στις 7 Ιουλίου. Με αυτή την ευρεία κοινωνική συμφωνία, προχωράμε μπροστά για να αλλάξουμε τη χώρα, για να διαμορφώσουμε ένα ισχυρό και βιώσιμο αναπτυξιακό πρότυπο».</p>
      <p>Ο κ. Βεσυρόπουλος υπογράμμισε ότι όταν, αμέσως μετά τις εκλογές, έγινε η «πρώτη ουσιαστική μείωση φόρων με τη μείωση του ΕΝΦΙΑ, ο ΣΥΡΙΖΑ καταστροφολογούσε. Διαψεύστηκαν πανηγυρικά» ανέφερε ο υφυπουργός. «Όχι μόνο δεν δημιουργήθηκε δημοσιονομικό κενό, αλλά αντιθέτως αποδείξαμε ότι μπορούμε να επιτύχουμε τους δημοσιονομικούς στόχους, χωρίς την επιβολή φόρων».</p>
      <p>Ο υφυπουργός τόνισε επίσης ότι «η μείωση του ΕΝΦΙΑ ήταν μόνο η αρχή» και πρόσθεσε: «Θα υπάρξει και νέα μείωση, όταν οριστικοποιηθούν οι τιμές από την εναρμόνιση εμπορικών και αντικειμενικών αξιών, που βρίσκεται σε εξέλιξη. Έπρεπε να γίνει από τη στιγμή που η φορολόγηση της ακίνητης περιουσίας στην Ελλάδα είναι πολύ υψηλή. Είναι χαρακτηριστικό, ότι οι ιδιοκτήτες ακινήτων στην Ελλάδα μέχρι τον Ιούλιο, ήταν υποχρεωμένοι να καταβάλλουν φόρους που ξεπερνούν το 2,5% του ΑΕΠ, όταν το αντίστοιχο ποσοστό στη Γερμανία είναι 0,5% του ΑΕΠ, στην Ιταλία και στην Κύπρο 1,5% και στη Βουλγαρία 0,3% του ΑΕΠ».</p>
      <p>Ο κ. Βεσυρόπουλος ανέφερε ότι η «κατά πολύ υπέρβαση των πρωτογενών πλεονασμάτων» που ακολουθούσε η κυβέρνηση του ΣΥΡΙΖΑ, είναι πρακτική που στερεί πολύτιμο οξυγόνο από την οικονομία.</p>
      <p>«Παρενθετικά θα πρέπει να πω ότι το 2017, ο στόχος του πρωτογενούς πλεονάσματος ήταν 1,75% και η κυβέρνηση Σύριζα πέτυχε πλεόνασμα 4,2%, το 2018 ήταν 3,5%, με συμφωνία που οι ίδιοι έκαναν, και είχαμε και πάλι υπέρβαση του στόχου στο 4,3%» είπε ο κ. Βεσυρόπουλος. Αντίθετα, «εμείς επιτυγχάνουμε τους δημοσιονομικούς στόχους χωρίς να υπερβαίνουμε κατά πολύ τα όρια των πρωτογενών πλεονασμάτων, για να ενισχύσουμε την αναπτυξιακή διαδικασία. Και ο δημοσιονομικός χώρος που δημιουργείται, αξιοποιείται ώστε να μειωθούν ακόμα περισσότερο οι φόροι, αλλά και για να ενισχυθούν στοχευμένα οι κοινωνικές δαπάνες».</p>
      <p>Ο κ. Βεσυρόπουλος ανέφερε ότι η χώρα «αλλάζει σελίδα», πρότυπα και υποδείγματα, υιοθετώντας τις βέλτιστες πρακτικές που ισχύουν σε άλλες ανεπτυγμένες ευρωπαϊκές χώρες και τόνισε ότι «προέχει πλέον ο ορθολογισμός, ο προσεκτικός σχεδιασμός, η αξιολόγηση και το μετρήσιμο έργο». Σημείωσε ότι «η κυβέρνηση της ΝΔ και του Κυριάκου Μητσοτάκη δεν ανέλαβε απροετοίμαστη την ευθύνη της διακυβέρνησης της χώρας», αλλά αντιθέτως είχε προετοιμαστεί, ιδιαίτερα σε ό,τι αφορά το σχεδιασμό της φορολογικής πολιτικής, θέτοντας ως προτεραιότητα την διόρθωση «στρεβλώσεων» στο φορολογικό σύστημα και την αλλαγή του κλίματος στην οικονομία και στη φορολογική πολιτική.</p>
      <p>«Το κόστος ήταν βαρύ, ειδικά για τη μεσαία τάξη, που φτωχοποιήθηκε με ταχύτατους ρυθμούς όσο συνεχιζόταν ο παραλογισμός των υπέρμετρων φορολογικών επιβαρύνσεων. Γιατί η πολιτική της υπερφορολόγησης εξάντλησε τα όρια της. Επίτευξη δημοσιονομικών στόχων που στηρίζεται αποκλειστικά στην υπερφορολόγηση, έχει ημερομηνία λήξης... Έχουμε μια εντελώς διαφορετική οπτική και φιλοσοφία ως κυβέρνηση, την οποία καταστήσαμε άμεσα αντιληπτή, αλλά κυρίως την υλοποιήσαμε ως μετρήσιμη και συγκρίσιμη πολιτική» ανέφερε.</p>
      <p>Ο κ. Βεσυρόπουλος υπενθύμισε ότι μετά την εκλογή της η κυβέρνηση προχώρησε άμεσα στη ρύθμιση για τις εκατόν είκοσι δόσεις, που έδωσε τη δυνατότητα σε πολίτες και στις επιχειρήσεις που εντάχθηκαν σε αυτήν, «να επιστρέψουν στην κανονικότητα, να απαλλαγούν από δεσμεύσεις λογαριασμών, αλλά και από την απειλή κατασχέσεων και πλειστηριασμών».</p>
      <p>«Υπάρχει ήδη ορατή αλλαγή κλίματος στο πεδίο της φορολογικής συμμόρφωσης, αφού οι πολίτες δεν αφήνουν πλέον ληξιπρόθεσμες οφειλές με τους ρυθμούς που γινόταν αυτό κατά το παρελθόν». Αυτό σημαίνει ότι «αυξήθηκε ο βαθμός φορολογικής συμμόρφωσης, περισσότεροι φορολογούμενοι πλήρωσαν τις οφειλές τους προς την εφορία εμπρόθεσμα. Η μείωση των φόρων είναι ο μόνος τρόπος για να αναπνεύσει η οικονομία και για να δημιουργηθούν κίνητρα και προϋποθέσεις για την άσκηση οικονομικής και επιχειρηματικής δραστηριότητας».</p>
      <p>Τα μέτρα του νέου φορολογικού νομοσχεδίου</p>
      <p>Ο υφυπουργός Οικονομικών αναφέρθηκε εκτενώς στα μέτρα που θα περιλαμβάνονται στο νέο φορολογικό νομοσχέδιο.</p>
      <p>Τόνισε, ότι σε πρώτο επίπεδο θα υπάρξει «ένα δεύτερο κύμα μείωσης των φόρων», που θα περιλαμβάνει:</p>
      <p>- Μείωση του συντελεστή φορολογίας νομικών προσώπων και επιχειρήσεων από το 28% που είναι σήμερα στο 24% και με δεδομένη τη δέσμευσή για μείωση στο 20%.</p>
      <p>- Μείωση του φόρου στα μερίσματα από το 10% που είναι σήμερα στο 5%.</p>
      <p>- Καθιέρωση εισαγωγικού φορολογικού συντελεστή 9% από 22% που είναι σήμερα για όλα τα φυσικά πρόσωπα, μισθωτούς, συνταξιούχους, αγρότες, ελεύθερους επαγγελματίες και ατομικές επιχειρήσεις για εισοδήματα μέχρι 10.000 ευρώ. Για τα εισοδήματα άνω των 20.000 ευρώ θα υπάρξει μείωση του φορολογικού συντελεστή κατά μία μονάδα σε όλες τις κλίμακες.</p>
      <p>-Μείωση της προκαταβολής φόρου εισοδήματος στο 95% του φόρου που προκύπτει για τα νομικά πρόσωπα, για το φορολογικό έτος 2018.</p>
      <p>- Καθιέρωση χαμηλού φορολογικού συντελεστή 10% για τα αγροτικά συνεταιριστικά σχήματα.</p>
      <p>- Μείωση του φόρου εισοδήματος που αντιστοιχεί σε ποσοστό 40 % των δαπανών για τις υπηρεσίες ενεργειακής, λειτουργικής και αισθητικής αναβάθμισης των κτιρίων.</p>
      <p>- Αναστολή του ΦΠΑ και του φόρου υπεραξίας στη μεταβίβαση ακινήτων.</p>
      <p>Ο υφυπουργός τόνισε ότι σημαντικές είναι και οι παρεμβάσεις για ηλεκτρονικές συναλλαγές και την επέκταση της χρήσης πλαστικού χρήματος, οι οποίες περιλαμβάνουν:</p>
      <p>- Τη μείωση του ορίου από τα 500 ευρώ στα 300 ευρώ για τις συναλλαγές με μετρητά. Οι αγορές άνω των 300 ευρώ πρέπει να πραγματοποιούνται με ηλεκτρονικές συναλλαγές.</p>
      <p>-Την πρόβλεψη ότι όλοι οι φορολογούμενοι θα πρέπει να πραγματοποιούν δαπάνες ίσες με το 30% του πραγματικού τους εισοδήματος με ηλεκτρονικά μέσα.</p>
      <p>- Οι δαπάνες ενοικίων πρέπει να εξοφλούνται με τη χρήση ηλεκτρονικού μέσου πληρωμής ή μέσω παρόχου υπηρεσιών πληρωμών.</p>
      <p>«Ξεκάθαρα και κατηγορηματικά, στοχεύουμε στη μείωση της φοροδιαφυγής και σε δεύτερο χρόνο θα θεσμοθετήσουμε κίνητρα για τις ηλεκτρονικές συναλλαγές» είπε ο κ. Βεσυρόπουλος. Επεσήμανε, ότι στο νομοσχέδιο θα περιλαμβάνεται και ένα ευρύ πλαίσιο αναπτυξιακών παρεμβάσεων, που έχουν ως στόχο «να ενισχύσουν την οικονομική δραστηριότητα», οι οποίες είναι οι εξής:</p>
      <p>- Κίνητρα αναθέρμανσης της αγοράς ακινήτων, όπως η αναστολή του ΦΠΑ στην οικοδομική δραστηριότητα για τρία χρόνια, η αναστολή του φόρου υπεραξίας στη μεταβίβαση ακινήτων επίσης για τρία χρόνια και η έκπτωση φόρου ίση με το 40% της δαπάνης υπηρεσιών για ενεργειακή, λειτουργική και αισθητική αναβάθμιση των κτιρίων.</p>
      <p>- Ειδικό φορολογικό καθεστώς για τη φορολόγηση εισοδημάτων που προκύπτουν στην αλλοδαπή για φυσικά πρόσωπα που μεταφέρουν τη φορολογική τους κατοικία στην Ελλάδα.</p>
      <p>- Επαναπροσδιορισμός της έννοιας της φορολογικής κατοικίας με την απάλειψη της αναφοράς σε κοινωνικούς δεσμούς και την αντικατάσταση των σύντομων διαστημάτων παραμονής στο εξωτερικό με τις 183 ημέρες αθροιστικά.</p>
      <p>- Απαλλαγή υπό όρους των νομικών προσώπων που είναι φορολογικοί κάτοικοι Ελλάδας από το φόρο υπεραξίας μεταβίβασης τίτλων συμμετοχής σε νομικά πρόσωπα.</p>
      <p>- Εξορθολογισμός της παροχής σε είδος σε εργαζόμενους, με τη μορφή αυτοκινήτων, με κλιμακωτή φορολόγησή τους με βάση τη λιανική τιμή προ φόρου.</p>
      <p>- Έκπτωση από τα ακαθάριστα έσοδα των επιχειρήσεων για τις δαπάνες που αφορούν σε δράσεις εταιρικής κοινωνικής ευθύνης.</p>
      <p>- Παροχή φορολογικών κινήτρων μέσω της υπερέκπτωσης της δαπάνης της επιχείρησης για την αγορά καρτών απεριορίστων διαδρομών στα Μέσα Μαζικής Μεταφοράς για τους εργαζομένους της, ενώ ταυτόχρονα δεν θα προσμετράται η αξία των καρτών στο εισόδημα του εργαζόμενου.</p>
      <p>- Παροχή κινήτρων στις επιχειρήσεις προκειμένου να επιλέγουν την αγορά ή τη χρηματοδοτική μίσθωση (leasing) οικολογικών αυτοκινήτων αντιρρυπαντικής τεχνολογίας, για τη χορήγησή τους στους εργαζομένους τους.</p>
      <p>Τέλος, ο κ. Βεσυρόπουλος αναφέρθηκε στις παρεμβάσεις με κοινωνική διάσταση, με στόχο «την ενίσχυση της κοινωνικής συνοχής», όπως:</p>
      <p>- Η αύξηση του «αφορολογήτου» κατά 1.000 ευρώ για κάθε παιδί, ανεξαρτήτως του αριθμού των προστατευόμενων τέκνων.</p>
      <p>- Η απαλλαγή από την εισφορά αλληλεγγύης όλων των ΑμεΑ με ποσοστό αναπηρίας άνω του 80 % ανεξαρτήτως της μορφής της αναπηρίας.</p>
      <p>- Η μείωση του Φ.Π.Α για τα βρεφικά είδη από το 24% που είναι σήμερα στο χαμηλό συντελεστή 13%.</p>
      <p>-Η μείωση του ΦΠΑ για τα κράνη των μοτοσικλετιστών και τα παιδικά καθίσματα από το 24% που είναι σήμερα στο χαμηλό συντελεστή 13%.</p>
      <p>-Η θέσπιση νέας παγίας ρύθμισης για την εξόφληση οφειλών προς το Δημόσιο με 24 και 48 δόσεις, αντί 12 και 24 που είναι σήμερα. Οι δόσεις θα καθορίζονται με εισοδηματικά κριτήρια ενώ το επιτόκιο, θα κυμαίνεται ανάλογα με τον αριθμό των δόσεων.</p>
      <p>«Βασικός μας στόχος είναι ο εκσυγχρονισμός της φορολογικής διοίκησης και η μείωση της γραφειοκρατίας και του διοικητικού κόστους» πρόσθεσε ο υφυπουργός και έκλεισε την ομιλία του αναφέροντας, δράσεις όπως η ψηφιοποίηση των Τμημάτων Κεφαλαίου των Εφοριών με στόχο να γίνεται με ηλεκτρονικό τρόπο η υποβολή δηλώσεων φόρου μεταβίβασης, κληρονομιών και γονικών παροχών, το ηλεκτρονικό ΓΕΜΗ, κ.α..</p>
      <p>«Ουσιαστικά τα παραδοσιακά βιβλία, διπλογραφικά ή απλογραφικά, θα αποτελέσουν παρελθόν. Πλέον, επιχειρήσεις και ελεύθεροι επαγγελματίες θα τηρούν ηλεκτρονικά βιβλία σε άμεση σύνδεση με το Taxisnet» ανέφερε ο κ. Βεσυρόπουλος.</p>
      <p>Πηγή: ΑΠΕ-ΜΠΕ</p>
    </article>
  </body>
</html>