<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/18/news/nazionale_mancini_bravi_tutti_non_si_fanno_9_gol_per_caso_-241380278/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T23:11:00+00:00"/>
    <meta property="og:title" content="Nazionale, Mancini: &quot;Bravi tutti, non si fanno 9 gol per caso&quot;"/>
    <meta property="og:description" content="Il ct applaude i suoi: &quot;Ottima prova, abbiamo messo tutto in campo, come volevo io. I ragazzi stanno crescendo, sarà difficile sceglierne solo"/>
  </head>
  <body>
    <article>
      <h1>Nazionale, Mancini: "Bravi tutti, non si fanno 9 gol per caso"</h1>
      <h2>Il ct applaude i suoi: "Ottima prova, abbiamo messo tutto in campo, come volevo io. I ragazzi stanno crescendo, sarà difficile sceglierne solo 23...". Gravina: "Chiuso alla grande un anno straordinario"</h2>
      <address>
        <time datetime="2019-11-18T23:11:00+00:00">18 Nov 2019, 23:11</time>
      </address>
      <p><b>PALERMO</b> - "Non si fanno 9 gol per caso in una partita internazionale". Roberto Mancini tiene a sottolineare <a href="https://www.repubblica.it/sport/calcio/nazionale/2019/11/18/news/euro_2020_italia-armenia_9-1_gli_azzurri_centrano_l_11_successo_di_fila-241379678/">la grande impresa dell'Italia</a>, che contro l'Armenia è tornata a segnare 9 reti come 71 anni fa alle Olimpiadi contro gli Stati Uniti. "I giocatori hanno messo tutto quello che dovevano mettere in campo. Non era mai successo vincere tutte le gare di qualificazione, è una cosa straordinaria - sottolinea compiaciuto il ct -. Tutti i giovani stanno migliorando partita dopo partita ed è chiaro che le partite internazionali danno forza, è solo questione di tempo".<br/>Ottime risposte sono arrivate da uno degli azzurri attesi da una prova di maturità, Nicolò Zaniolo: "Io penso che sia un centrocampista che fa gol e che ci dia la possibilità di mettere anche un esterno che fa gol. Nel secondo tempo l'abbiamo provato per vedere come va anche a centrocampo e mi pare che possa fare tutti e due i ruoli". Ora occhio al sorteggio per l'Europeo, in programma il 30 novembre: "Abbiamo 6 mesi per prepararlo, dobbiamo migliorare tante cose. Sarà difficile lasciare qualcuno a casa nei 23 perché meriterebbero in tanti di esserci. Tornare tra le prime 4? Continuiamo così che va bene...". Il ct azzurro ha parlato anche del suo rapporto con la città di Palermo, una sorta di portafortuna per lui: "Prenderò la cittadinanza a Palermo, da calciatore in Nazionale qui avevo fatto 2 gol. Siamo felici di quello che abbiamo fatto finora. Ma da domani bisogna migliorare. Non so se le più forti si preoccupano di noi per l'Europeo. So che nessuno ci affronta volentieri". Il prossimo impegno per gli azzurri saranno le due <a href="https://www.repubblica.it/sport/calcio/nazionale/2019/11/18/news/mancini_test_verso_europei-241336845/">amichevoli a marzo</a>: "Vorrei giocare con Germania, Spagna, Inghilterra o Francia: quelle più forti di noi - ha sottolineato Mancini. Se una settimana per preparare l'Europeo è poca? Quella abbiamo, e dobbiamo sfruttarla".</p>
      <h3>Gravina: "Chiuso alla grande un anno straordinario"</h3>
      <p>Il presidente federale Gabriele Gravina si gode un'altra serata storica: "È un'annata speciale, un 2019 da incorniciare. Questa squadra ha dimostrato tutto il suo valore e lo ha dimostrato anche cambiando molto spesso, lanciando tantissimi giovani. La Nazionale ha chiuso in bellezza un percorso davvero affascinante e straordinario, continuando a dettare in ciascuno di noi i ritmi e un entusiasmo davvero molto bello. Dico grazie anche alla città di Palermo che ha accolto gli azzurri con grande tifo, è una città che si è sempre contraddistinta per il suo calore". E la chiave dello straordinario percorso degli azzurri, a detta del numero 1 del calcio italiano, è l'entusiasmo: "Quello che colpisce di questa Nazionale è che tutti quelli che vengono chiamati rispondono con grande entusiasmo. Mancini ha tantissimi ragazzi sui quali puntare e sono convinto che l'Italia avrà dei successi in futuro". Poi in vista dell'Europeo: "Sappiamo che l'Italia il 12 di giugno sarà a Roma nella sua prima gara dell'Europeo, saremo pronti e adesso daremo a Mancini tutte le opportunità affinché ci siano dei test medici impegnativi per soddisfare tutte le sue richieste". Infine Gravina conclude: "Questa squadra è riuscita a mettere insieme undici vittorie consecutive, record assoluto, ed è una Nazionale che suscita entusiasmo, si fa seguire e questa sera l'abbiamo visto: il pubblico è stato coinvolto ed ha partecipato, è quello che volevamo. È una bella pagina del calcio italiano".</p>
      <h3>Immobile: "Il segreto? Ci divertiamo"</h3>
      <p>Ciro Immobile è stato autore di una splendida prestazione, suggellata con una doppietta: "Sono contento per me e per i compagni. Abbiamo fatto un percorso netto e ci siamo divertiti ma continuiamo a lavorare e restiamo con i piedi per terra". Poi sul sogno Europeo: "Certo che vorrei vincere l'Europeo, questa squadra lo merita per il lavoro che stiamo facendo. Dobbiamo ringraziare il mister per quello che stiamo facendo ed io sono riuscito a sbloccarmi, per fortuna. Il sorteggio? La curiosità di vedere i gironi ci sarà, saremo tutti davanti alla tv. Sappiamo la nostra forza, siamo consapevoli, abbiamo la mentalità giusta e ci sono tutte le componenti per fare bene".</p>
      <h3>Chiesa: "Mancini ci ha trasmesso entusiasmo"</h3>
      <p>Tra i migliori in campo anche Federico Chiesa: "Sono contento per il mio primo gol in Nazionale ma sono contento soprattutto per la prestazione della squadra e di come ci divertiamo in campo. Ci divertiamo in allenamento, abbiamo grande entusiasmo e siamo un gruppo fantastico. Questo entusiasmo ce l'ha trasmesso il mister Mancini fin dal primo giorno, lui ci ripete sempre che siamo forti e che siamo una Nazionale che può fare tanto in futuro e lo stiamo dimostrando con i risultati. Il mister mi ha chiesto di fare questa partita: muovermi sempre, essere propositivo, farmi vedere, attaccare la profondità e di venire incontro". Poi sulla possibilità di rientrare nell'elenco dei convocati per l'Europeo: "Ora mi sento bene, specialmente dopo il gol, ma c'è da fare ancora tanto per arrivare a guadagnarsi un posto per Euro 2020. Io non ho un carattere facile? Chi mi conosce e chi mi vuole bene sa che carattere ho, di altri commenti non mi importa".</p>
      <h3>Zaniolo: "Giuste le critiche di Capello, fanno parte del gioco"</h3>
      <p>Zaniolo si è tolto la soddisfazione di essere il giocatore più giovane della Roma ad aver segnato in azzurro: "Sono molto felice, questa sera ho coronato un altro sogno ma questo deve essere un punto di partenza e non un punto di arrivo. <a href="https://www.repubblica.it/sport/calcio/serie-a/2019/11/04/news/capello_a_360_a_sarri_serve_tempo_conte_ha_la_difesa_fortissima_il_milan_gioca_con_paura_-240208940/">Le critiche di Capello</a>? Fanno parte del gioco, erano giuste, sono arrivate in un periodo dove non ero molto brillante in campo. E il campo è il miglior modo per rispondere alle critiche. Io mi trovo bene sia da esterno che da mezz'ala, dove c'è bisogno io gioco. Penso soltanto a giocare e a divertirmi e se ci sarà la convocazione per Euro 2020 avrò realizzato un sogno".</p>
      <h3>Orsolini: "Ho sfruttato i consigli di Mancini"</h3>
      <p>Riccardo Orsolini è entrato in campo nella ripresa e si è preso subito la scena realizzando un gol, procurandosi un rigore e fornendo a Chiesa l'assist per il 9-1: "È stata una serata perfetta: una serata magica, meglio di così non potevo fare. Sono entrato molto determinato, volevo far bene. In settimana il mister mi ha dato consigli molto preziosi, li ho sfruttati e spero di continuare così".<br/> </p>
    </article>
  </body>
</html>