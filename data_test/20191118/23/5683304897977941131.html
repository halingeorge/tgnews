<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/18/trivandrum-airport-gold-smuggling-case-dri-report.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T23:59:00+00:00"/>
    <meta property="og:title" content="കസ്റ്റംസ് സൂപ്രണ്ടും സംഘവും കടത്തിയത് 680 കിലോ സ്വർണം: ഡിആർഐ"/>
    <meta property="og:description" content="കഴിഞ്ഞ വർഷം ഒക്ടോബർ മുതൽ ഈ വർഷം മേയ് വരെയുള്ള സമയത്താണു സ്വർണം കടത്തിയത്. സംഘത്തിന്റെ നേതൃത്വം രാധാകൃഷ്ണനായിരുന്നു..Trivandrum airport gold smuggling.DRI. gold smuggling. Thiruvananthapuram. Thiruvananthapuram airport. manorama news. malayalam news. മനോരമ ന്യൂസ്. സ്വർണക്കടത്ത്. തിരുവനന്തപുരം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കസ്റ്റംസ് സൂപ്രണ്ടും സംഘവും കടത്തിയത് 680 കിലോ സ്വർണം: ഡിആർഐ</h1>
      <address><time datetime="2019-11-18T23:59:00+00:00">18 Nov 2019, 23:59</time> by <a rel="author">https://www.facebook.com/manoramaonline</a></address>
      <p>തിരുവനന്തപുരം ∙ കസ്റ്റംസ് സൂപ്രണ്ടായിരുന്ന രാധാകൃഷ്ണനും സംഘവും വിമാനത്താവളം വഴി കടത്തിയത് 680 കിലോ സ്വർണമെന്നു ഡിആർഐ. കഴിഞ്ഞ വർഷം ഒക്ടോബർ മുതൽ ഈ വർഷം മേയ് വരെയുള്ള സമയത്താണു സ്വർണം കടത്തിയത്. സംഘത്തിന്റെ നേതൃത്വം രാധാകൃഷ്ണനായിരുന്നു. കൂടുതൽ കടത്തലുകളെക്കുറിച്ച് അന്വേഷണത്തിൽ വിവരം ലഭിക്കുമെന്നാണു ഡിആർഐ ഉദ്യോഗസ്ഥരുടെ പ്രതീക്ഷ.</p>
      <p>തിരുമല സ്വദേശിയായ കെഎസ്ആർടിസി കണ്ടക്ടർ സുനിൽകുമാറും (45), കഴക്കൂട്ടം വെട്ടുറോഡ് സ്വദേശിനി സെറീനയും (42) മേയ് 13ന് 25 കിലോ സ്വര്‍ണവുമായി അറസ്റ്റിലായതോടെയാണു കസ്റ്റംസ് സൂപ്രണ്ട് രാധാകൃഷ്ണന്റെയും സംഘത്തിന്റെയും പങ്ക് വ്യക്തമാകുന്നത്. വിമാനത്താവളത്തിലെ എക്സ്റേ പോയിന്റില്‍ കസ്റ്റംസ് സൂപ്രണ്ട് രാധാകൃഷ്ണന്റെ സഹായം ലഭിച്ചതായി സെറീന വെളിപ്പെടുത്തിയതിനെ തുടർന്ന് രാധാകൃഷ്ണനെ ഡിആർഐ അറസ്റ്റ് ചെയ്തു.</p>
      <p>സ്വർണം കടത്തൽ സമയത്തെല്ലാം രാധാകൃഷ്ണൻ എക്സ്റേ പോയിന്റിൽ ഉണ്ടായിരുന്നതായി സിസിടിവി ദൃശ്യങ്ങളിൽനിന്നും വ്യക്തമായി. കടത്തൽ സംഘത്തെ രൂപീകരിച്ചതും ആവശ്യമായ സഹായം ചെയ്തതും രാധാകൃഷ്ണനാണ്. കടത്തൽ സംഘത്തിലെ വിഷ്ണു സോമസുന്ദരത്തോടു മാത്രമായിരുന്നു രാധാകൃഷ്ണൻ ആശയവിനിമയം നടത്തിയിരുന്നത്. വിഷ്ണുവാണു സംഘത്തെ വിപുലീകരിച്ചതെന്നു ഡിആർഐ പറയുന്നു. കസ്റ്റംസിന്റെ ഭാഗത്തുനിന്നുള്ള പിന്തുണ വിഷ്ണു ഉറപ്പാക്കിയതോടെ കൂടുതൽ പേർ സംഘത്തിലേക്കു വന്നു.</p>
      <p>മുപ്പതിലധികം പേരാണു കടത്തൽ സംഘത്തിലുള്ളതെന്നാണ് അന്വേഷണ ഉദ്യോഗസ്ഥർക്കു ലഭിച്ച വിവരം. ഇതിൽ 17 പേരെ തിരിച്ചറിഞ്ഞു. ഇവരെല്ലാം ഒളിവിലാണ്. ഒരാൾ വടക്കേ ഇന്ത്യക്കാരനാണ്. മറ്റുള്ളവരെല്ലാം തിരുവനന്തപുരം, കോട്ടയം, എറണാകുളം ജില്ലകളിൽ നിന്നുള്ളവരും. കസ്റ്റംസിലുള്ള ചില ഉദ്യോഗസ്ഥരുടെ സഹായം രാധാകൃഷ്ണനു ലഭിച്ചിരുന്നതായി അന്വേഷണത്തിൽ മനസ്സിലായെങ്കിലും തെളിവുകൾ ലഭിക്കാത്തതു തിരിച്ചടിയായി.</p>
      <p>എക്സ്റേ പോയിന്റില്‍ സ്ഥിരമായി രാധാകൃഷ്ണൻ ഇരിക്കുന്നതിൽ ചില ഉദ്യോഗസ്ഥർക്കു സംശയമുണ്ടായി. ഇവരെ പണം വാഗ്ദാനം ചെയ്തു കൂടെ കൂട്ടുകയായിരുന്നെന്ന് അന്വേഷണ സംഘത്തിനു വിവരം ലഭിച്ചു. ഈ ഉദ്യോഗസ്ഥർ നിരീക്ഷണത്തിലാണ്. 25 കിലോ സ്വർണം പിടിച്ച കേസിൽ മാത്രമാണു പ്രതികൾക്കു ഡിആർഐ നോട്ടിസ് നൽകിയത്. മറ്റുള്ള കേസുകൾ പൂർത്തിയാകുന്ന മുറയ്ക്കു നോട്ടിസ് നൽകും.</p>
      <p>25 കിലോ സ്വർണം കടത്തിയ കേസിൽ രാധാകൃഷ്ണനാണ് ഒന്നാം പ്രതി. സുനിൽകുമാർ, സെറീന, വിഷ്ണു സോമസുന്ദരം, ബിജു, വിനീത, അബ്ദുൽ ഹക്കിം, റഷീദ്, പ്രകാശൻ തമ്പി എന്നിവരാണു മറ്റു പ്രതികൾ. സ്വർണക്കടത്തിനെക്കുറിച്ചു സിബിഐ അന്വേഷണവും നടക്കുകയാണ്.</p>
      <p><b>English Summary</b>: Trivandrum airport gold smuggling case, DRI Report</p>
    </article>
  </body>
</html>