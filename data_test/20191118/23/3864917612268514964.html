<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820746-ludi-trampa-tisnuli-na-zelenskogo-se-do-skandalnoi-telefonnoi-rozmovi-zmi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T23:13:00+00:00"/>
    <meta property="og:title" content="Люди Трампа тиснули на Зеленського ще до скандальної телефонної розмови – ЗМІ"/>
    <meta property="og:description" content="Ряд чиновників адміністрації США ще в травні дізналися про те, що люди Трампа, насамперед, Руді Джуліані та його партнери, тиснули на президента Зеленського, спонукаючи його запустити розслідування проти Байденів в Україні."/>
  </head>
  <body>
    <article>
      <h1>Люди Трампа тиснули на Зеленського ще до скандальної телефонної розмови – ЗМІ</h1>
      <h2>Ряд чиновників адміністрації США ще в травні дізналися про те, що люди Трампа, насамперед, Руді Джуліані та його партнери, тиснули на президента Зеленського, спонукаючи його запустити розслідування проти Байденів в Україні.</h2>
      <address>
        <time datetime="2019-11-18T23:13:00+00:00">18 Nov 2019, 23:13</time>
      </address>
      <p>Про це розповіла ексрадниця глави Білого дому Фіона Гілл під час закритих слухань у Конгресі, повідомляє у понеділок телеканал <a href="https://edition.cnn.com/2019/11/18/politics/ukraine-zelensky-pressure-trump-investigations/index.html">CNN</a>.</p>
      <p>"Під час останніх свідчень перед Конгресом вона зазначила, що дізналася про цей тиск від американського бізнесмена й ексчиновника адміністрації Обами, який зустрічався з командою Зеленського 7 травня", - зазначає телеканал.</p>
      <p>Таким чином, колишня радниця Трампа підірвала позицію захисту президентської команди про те, що українська сторона не відчувала жодного тиску щодо проведення розслідування, спрямованого проти головного конкурента Трампа на виборах – Джо Байдена.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819940-tramp-vstupivsa-za-konkurenta-akogo-obrazili-u-kndr-bajden-ne-skazenij-sobaka.html">Трамп вступився за конкурента, якого образили у КНДР: Байден — не "скажений собака"</a>
      </blockquote>
      <p>За словами Гілл, американський бізнесмен і ексчиновник, який був ідентифікований як Амос Хохштейн, через кілька тижнів після зустрічі з новим українським керівництвом, 22 травня, розповів їй, що українська сторона стурбована тиском з боку США. За його словами, цей тиск виходив від особистого адвоката Трампа, Руді Джуліані, а також його одіозних партнерів Лева Парнаса та Ігоря Фрумана.</p>
      <p>Гілл також зазначила, що про це вона одразу розповіла своєму безпосередньому керівнику, на той час раднику з питань національної безпеки Джону Болтону, а також тимчасово повіреному у справах <b><a href="https://www.ukrinform.ua/tag-ssa">США </a></b>в Україні Біллу Тейлору.</p>
      <p>Крім того, ексрадниця Трампа засвідчила, що в травні вона чула подібні занепокоєння щодо тиску Джуліані на українське керівництво від експосла США в Україні Марі Йованович, а також в.о. помічника держсекретаря США з питань Європи та Євразії Філа Рікера.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820517-tramp-zaaviv-so-rozglane-mozlivist-svidciti-u-kongresi.html">Трамп заявив, що розгляне можливість свідчити у Конгресі</a>
      </blockquote>
      <p>"Свідчення Гілл ілюструють, що чиновники в США знали про те, що українську сторону схиляють до проведення розслідування проти політичних конкурентів Трампа задовго до телефонної розмови від 25 липня між президентами двох країн", - зауважує CNN.</p>
    </article>
  </body>
</html>