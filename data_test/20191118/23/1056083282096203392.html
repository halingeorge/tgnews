<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717822/%D8%AC%D8%B0%D8%A8-%D8%A7%D8%B9%D8%AA%D8%A8%D8%A7%D8%B1-%DB%B2%DB%B5-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%AF%D8%B1-%DB%B1%DB%B5-%D8%A7%D8%B3%D8%AA%D8%A7%D9%86-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-18T23:42:00+00:00"/>
    <meta property="og:title" content="جذب اعتبار ۲۵ میلیاردی در ۱۵ استان کشور"/>
    <meta property="og:description" content="رییس دانشگاه فنی و حرفه‌ای از جذب اعتبار ۲۵ میلیاردی در ۱۵ استان کشور خبر داد و گفت: از سایر رؤسای استانی درخواست دارم در خصوص دریافت بودجه‌های استانی پیگیری لازم را انجام دهند."/>
  </head>
  <body>
    <article>
      <h6 class="kicker">رییس دانشگاه فنی و حرفه‌ای خبر داد</h6>
      <h1>جذب اعتبار ۲۵ میلیاردی در ۱۵ استان کشور</h1>
      <address><time datetime="2019-11-18T23:42:00+00:00">18 Nov 2019, 23:42</time> by <a rel="author">محبوبه نقره خامه</a></address>
      <p>رییس دانشگاه فنی و حرفه‌ای از جذب اعتبار ۲۵ میلیاردی در ۱۵ استان کشور خبر داد و گفت: از سایر رؤسای استانی درخواست دارم در خصوص دریافت بودجه‌های استانی پیگیری لازم را انجام دهند.</p>
      <p><b>دکتر ابراهیم صالحی عمران در گفت‌وگو با ایسنا،</b> با تاکید بر اینکه هنوز به هدف مورد نظر در برنامه ششم توسعه در جهت افزایش ۳۰ درصدی دانشجویان مهارتی در کشور نرسیدیم، اظهار کرد: در راستای اجرای این برنامه مجوز شورای مستقل برنامه‌ریزی آموزشی را از وزارت علوم، تحقیقات با هدف سیاستگذاری منسجم در برنامه ریزی درسی برای توسعه هدفمند آموزش‌های عالی فنی و حرفه ای و به منظور رفع نیازهای اولویت دار مهارتی کشور بر مبنای مطالعات آمایشی اخذ کردیم و ظرف مدتی کمتر از یکسال تعداد ۴۱ برنامه درسی آموزشی کاردانی پیوسته به‌روز رسانی شد و دانشجویان ورودی جدید با این برنامه‌های درسی جدید شروع به تحصیل خواهند کرد.</p>
      <p>رییس دانشگاه فنی و حرفه‌ای تاکید کرد: توجه به آموزش‌های مهارتی بعد از جنگ جهانی دوم رخ داد، چرا که در آن دوره مباحث بازسازی مطرح شد و در این بازسازی‌ها بود که متوجه شدند یکی از زیرساخت‌های مهم در مهارت‌آموزی توجه به نظام آموزشی است و  تصمیم گرفته شد تا بین آموزش، اقتصاد و توسعه ارتباط برقرار شود.</p>
      <p>وی با بیان اینکه در کشور ما نیز در سال‌های پس از جنگ تحمیلی و در دهه ۷۰ آموزش‌های مهارتی مورد توجه قرار گرفت، گفت: ما در آن سال‌ها با فارغ‌التحصیلان بیکار روبرو شدیم و به همین دلیل نیز نخستین اقدامات در مورد مهارت‌آموزی در آن سال‌ها مطرح شد. به‌طوری‌که خوشبختانه در حال حاضر در جامعه ما توجه زیادی به حوزه مهارت می‌شود.</p>
      <p>صالحی خاطر نشان کرد: با توجه به اقدامات گسترده‌ای که طی دو سال اخیر در خصوص جذب دانشجو اتفاق افتاده و توجه دانشجویان و خانواده ها به سمت آموزشهای عالی فنی و حرفه ای، تبلیغات و اصلاح قوانین صورت پذیرفته است خوشبختانه آمارها نشان می‌دهد سیر صعودی خوبی در جذب دانشجویان داشته‌ایم و در مهر ماه امسال پذیرای ۷۵ هزار دانشجو در دوره های کاردانی فنی و حرفه ای و ۴۵ هزار دانشجو در مقطع کارشناسی ناپیوسته خواهیم بود.</p>
      <p>به گفته وی، گرایش آموزش عالی در کشورهای پیشرفته به سوی حرفه گرایی است و به عبارتی آموزش فنی و حرفه ای بهترین نوع سرمایه گذاری در دستیابی به توسعه پایدار به شمار می رود. بر همین اساس برنامه جذب دانشجویان باید منسجم بوده و دانشگاه فنی و حرفه ای نیز ابعاد برنامه های خود را در راستای ارتقای برنامه های آموزشی در حوزه های مهارتی پایه گذاری کند.</p>
      <p>رییس دانشگاه فنی‌وحرفه‌ای در پایان خاطر نشان کرد: در راستای اجرای قانون استفاده متوازن از امکانات کشور برای ارتقای سطح مناطق کمتر توسعه یافته، دانشگاه فنی و حرفه ای با عنایت به گستره جغرافیایی در سطح کشور، اعتبار ابلاغی به مبلغ ۲۵۰ میلیارد ریال در ۱۵ استان جذب کرد که از سایر روسای استانی درخواست دارم در خصوص دریافت بودجه های استانی پیگیری لازم را انجام دهند.</p>
      <p>انتهای پیام</p>
    </article>
  </body>
</html>