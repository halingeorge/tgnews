<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/18/kerala-university-moderation-mark-scandal-investigation.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T23:59:00+00:00"/>
    <meta property="og:title" content="മോഡറേഷൻ തട്ടിപ്പ് 16 പരീക്ഷയിൽ; ദുരുപയോഗം ചെയ്തത് 70 പാസ്‌വേഡ്"/>
    <meta property="og:description" content="ഐടി സെല്ലിലെ ഉദ്യോഗസ്ഥർ പഴയ പാസ്‌വേഡുകൾ നശിപ്പിക്കാത്തതുകൊണ്ട് ആർക്കും കംപ്യൂട്ടറിൽ നുഴഞ്ഞു കയറാവുന്ന സ്ഥിതിവന്നു. ഉദ്യോഗസ്ഥർ ആരും തന്നെ ഇക്കാര്യം.Illegal Modification of Marks. Kerala University. Manorama News. Malayalam News. Malayala Manorama. Manorama Online. Latest News. Governor Arif Mohammad Khan. Vice-Chancellor VP Mahadevan Pillai. Mark Row. കേരള സർവകലാശാല. മോഡറേഷൻ മാർക്ക് തട്ടിപ്പ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മോഡറേഷൻ തട്ടിപ്പ് 16 പരീക്ഷയിൽ; ദുരുപയോഗം ചെയ്തത് 70 പാസ്‌വേഡ്</h1>
      <address><time datetime="2019-11-18T23:59:00+00:00">18 Nov 2019, 23:59</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ സർവകലാശാലയിലെ കംപ്യൂട്ടർ ശൃംഖലയിൽ നടത്തിയ തിരിമറിയിലൂടെ മോഡറേഷൻ മാർക്ക് കൂട്ടി നൽകി വിദ്യാർഥികളെ വിജയിപ്പിച്ചതിനു പിന്നിൽ ജീവനക്കാരുടെ വീഴ്ച. കംപ്യൂട്ടർ വൈദഗ്ധ്യം ഇല്ലാത്തവർ ഐടി സെല്ലിന്റെ ചുമതല ഏറ്റെടുത്ത ശേഷമാണു കൃത്രിമങ്ങൾ അരങ്ങേറിയതെന്നു പരീക്ഷാ വിഭാഗത്തിലെ ജീവനക്കാർ പറയുന്നു. 2016 ജൂൺ മുതൽ 2019 ജനുവരി വരെ നടന്ന 16 പരീക്ഷകളിലാണ് കൃത്രിമം നടന്നത്. </p>
      <p>മോഡറേഷനുമായി ബന്ധപ്പെട്ട ജോലികൾ ചെയ്തിരുന്നതു പരീക്ഷാ വിഭാഗത്തിലെ കംപ്യൂട്ടർ സെന്ററായിരുന്നു. എന്നാൽ കംപ്യൂട്ടർ സെൻറർ ഡയറക്ടർ ഒരു സമാന്തര പരീക്ഷാ വിഭാഗം തലവനായി മാറിയിരിക്കുകയാണെന്നും പാസ്‌വേഡ് നൽകുന്നതിന് ഉൾപ്പെടെ യൂണിവേഴ്സിറ്റി ഓഫിസിൽ പ്രത്യേക ഐടി സെൽ രൂപീകരിക്കണമെന്നും മുൻ പരീക്ഷാ കൺട്രോളർ നിർദേശിച്ചു.  ഇത് അംഗീകരിച്ച സിൻഡിക്കേറ്റ്  അസിസ്റ്റന്റ് റജിസ്ട്രാറുടെ നിയന്ത്രണത്തിൽ 2017 മാർച്ച് 17ന് സെൽ രൂപീകരിക്കുകയായിരുന്നു. </p>
      <p>ജീവനക്കാർക്കു നൽകുന്ന പാസ്‌വേഡ് അവർ സ്ഥലം മാറുമ്പോൾ മാറ്റണമെന്നാണു ചട്ടം. പുതുതായി വരുന്ന ഉദ്യോഗസ്ഥനു പുതിയ പാസ്‌വേഡ് നൽകേണ്ടതു സെല്ലിന്റെ ചുമതലയാണ്. മുൻപ് കംപ്യൂട്ടർ സെന്റർ ഇതു കൃത്യമായി നിർവഹിച്ചിരുന്നു. ഐടി സെല്ലിലെ ഉദ്യോഗസ്ഥർ പഴയ പാസ്‌വേഡുകൾ നശിപ്പിക്കാത്തതുകൊണ്ട് ആർക്കും കംപ്യൂട്ടറിൽ നുഴഞ്ഞു കയറാവുന്ന സ്ഥിതിവന്നു. ഉദ്യോഗസ്ഥർ ആരും തന്നെ ഇക്കാര്യം അധികൃതരുടെ ശ്രദ്ധയിൽപ്പെടുത്തിയില്ലെന്നും ആക്ഷേപമുണ്ട്.</p>
      <p>എഴുപതോളം പഴയ പാസ്‌വേഡുകൾ ഉപയോഗിച്ചാണു പരീക്ഷാ വിഭാഗത്തിൽ മാർക്ക് രേഖകളിൽ കൃത്രിമം നടത്തിയത്. 2016ന്  മുൻപ് സർവകലാശാല പരീക്ഷാ വിഭാഗത്തിൽ ജോലി ചെയ്തിരുന്ന താൽക്കാലിക ജീവനക്കാരുടെ പാസ്‌വേഡുകൾ പോലും ഇതേവരെ പിൻവലിച്ചിട്ടില്ലെന്നും ആ പാസ്‌വേഡ് ഉപയോഗിച്ചു തിരിമറി നടത്താനാകുമെന്നും ഉദ്യാഗസ്ഥർ പറയുന്നു. സർവകലാശാല സിൻഡിക്കേറ്റ് നിയോഗിച്ച മൂന്നംഗ സമിതി മാർക്കു തട്ടിപ്പ് സംബന്ധിച്ച അന്വേഷണം ആരംഭിച്ചു.</p>
      <p>പ്രോ വൈസ് ചാൻസലറുടെ സാന്നിധ്യത്തിലാണ് അന്വേഷണം. ഏതു പാസ്‌വേഡ് ഉപയോഗിച്ചാണു മോഡറേഷൻ കൂട്ടി നൽകിയത്, തട്ടിപ്പിന്റെ വ്യാപ്തി, ആരാണ് ഉത്തരവാദി, എത്രപേർ തട്ടിപ്പിലൂടെ ജയിച്ചു തുടങ്ങിയ കാര്യങ്ങൾ കണ്ടെത്തേണ്ട ചുമതല ഈ  സമിതിക്കാണ്. തട്ടിപ്പ് അന്വേഷിക്കാൻ നിയോഗിച്ച അന്വേഷണ സമിതിയുടെ വിശ്വാസ്യതയും ചോദ്യം ചെയ്യപ്പെടുകയാണ്. സമിതിയിലെ അംഗങ്ങളും സിപിഎം അനുഭാവികളുമായ സിൻഡിക്കേറ്റ് അംഗവും സെനറ്റ് അംഗവും കുസാറ്റിലെ റിട്ടയർ ചെയ്ത അധ്യാപകനും സൈബർ വിദഗ്ധരല്ലെന്നും അവർ തയാറാക്കി നൽകുന്ന റിപ്പോർട്ട്‌ മുൻവിധിയോടുള്ള  തിരക്കഥ ആയിരിക്കുമെന്നുമാണ് ആക്ഷേപം.</p>
      <p>യൂണിവേഴ്സിറ്റിക്കു പുറത്തുള്ള സൈബർ വിദഗ്ധരടങ്ങുന്ന ഉന്നത സമിതിയെ അന്വേഷണത്തിനു നിയോഗിക്കണമെന്നു സേവ് യൂണിവേഴ്സിറ്റി ക്യാംപെയ്ൻ കമ്മിറ്റി ചാൻസലർ കൂടിയായ ഗവർണർക്കു  നിവേദനം നൽകി. മുൻ സിൻഡിക്കേറ്റ് അംഗങ്ങളായ ജ്യോതികുമാർ ചാമക്കാലയും ആർ.എസ്.ശശികുമാറും ഉന്നയിച്ച പരാതിയെ തുടർന്നാണു തട്ടിപ്പിന്റെ വിവരങ്ങൾ പുറത്തുവന്നത്. </p>
      <p><b>English Summary: </b>Marks scandal: Governor summons Kerala University vice-chancellor</p>
    </article>
  </body>
</html>