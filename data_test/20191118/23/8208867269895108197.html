<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/18/news/narcotraffico_ex_pentito_e_infiltrato_del_ros_si_toglie_la_vita-241381549/?ref=fbpr"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T23:45:00+00:00"/>
    <meta property="og:title" content="Narcotraffico, ex pentito e infiltrato del Ros si toglie la vita"/>
    <meta property="og:description" content="Bruno Fuduli, 57 anni, aveva più volte dichiarato nei processi e in plateali proteste di sentirsi abbandonato dallo Stato"/>
  </head>
  <body>
    <article>
      <h1>Narcotraffico, ex pentito e infiltrato del Ros si toglie la vita</h1>
      <h2>Bruno Fuduli, 57 anni, aveva più volte dichiarato nei processi e in plateali proteste di sentirsi abbandonato dallo Stato</h2>
      <address>
        <time datetime="2019-11-18T23:45:00+00:00">18 Nov 2019, 23:45</time>
      </address>
      <p>VIBO VALENTIA - L'ex collaboratore di giustizia ed ex infiltrato dei carabinieri del Ros di Catanzaro, Bruno Fuduli, 57 anni, si è tolto la vita nella sua casa di Filandari, nel Vibonese. Fuoriuscito da anni e per sua volontà dal programma di protezione, più volte aveva dichiarato nei processi e in plateali proteste di sentirsi abbandonato dallo Stato.<br/><br/>Da infiltrato del Ros ha permesso ai carabinieri di effettuare i più grossi sequestri di cocaina nella storia mondiale di lotta al narcotraffico. E' grazie a Bruno Fuduli che nel 2004 la Dda di Catanzaro ha coordinato una delle più imponenti operazioni di sempre contro il narcotraffico internazionale di cocaina: l'inchiesta "Decollo" con centinaia di arresti fra Calabria, diverse regioni italiane, Colombia, Venezuela ed Australia. Dopo l'operazione Decollo, Bruno Fuduli era stato arrestato nell'operazione Overloading e condannato a 16 anni per narcotraffico in primo grado a Roma. Era in corso il processo d'appello.<br/><br/>Dall'operazione Overing (sempre per narcotraffico) era invece stato assolto lo scorso anno dal Tribunale di Vibo Valentia, nonostante una richiesta di condanna a 15 anni. Sua la fabbrica di marmi che per anni - e da infiltrato del Ros - era stata scelta dai narcotrafficanti per importare dalla Colombia enormi blocchi di marmo fatti sbarcare nel porto di Gioia Tauro con dentro occultate tonnellate di cocaina.</p>
    </article>
  </body>
</html>