<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640607/%D9%87%D8%AF%D9%81%DA%AF%D8%B0%D8%A7%D8%B1%DB%8C-%D8%AA%D8%AC%D8%A7%D8%B1%D8%AA-%DB%B3%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%A7%DB%8C%D8%B1%D8%A7%D9%86-%D9%88-%D8%AA%D8%B1%DA%A9%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T23:00:00+00:00"/>
    <meta property="og:title" content="هدفگذاری تجارت ۳۰ میلیارد دلاری ایران و ترکیه"/>
    <meta property="og:description" content="رئیس اتاق ایران و رئیس شورای اقتصاد خارجی ایران و ترکیه در دیداری در خصوص توسعه همکاری‌های بخش خصوصی، حمایت دولت، استفاده از پول‌های ملی و ..."/>
  </head>
  <body>
    <article>
      <h1>
        <a href="https://www.bultannews.com/fa/news/640607/%D9%87%D8%AF%D9%81%DA%AF%D8%B0%D8%A7%D8%B1%DB%8C-%D8%AA%D8%AC%D8%A7%D8%B1%D8%AA-%DB%B3%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%A7%DB%8C%D8%B1%D8%A7%D9%86-%D9%88-%D8%AA%D8%B1%DA%A9%DB%8C%D9%87">هدفگذاری تجارت ۳۰ میلیارد دلاری ایران و ترکیه</a>
      </h1>
      <h2>رئیس اتاق ایران و رئیس شورای اقتصاد خارجی ایران و ترکیه در دیداری در خصوص توسعه همکاری‌های بخش خصوصی، حمایت دولت، استفاده از پول‌های ملی و ...</h2>
      <address><time datetime="2019-11-18T23:00:00+00:00">18 Nov 2019, 23:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، غلامحسین شافعی رئیس اتاق ایران با اشاره به برگزاری «کنفرانس مقامات بلند پایه<b> سرمایه­‌گذاری عمومی و خصوصی</b> سازمان همکاری‌های اسلامی (OIC)» در ترکیه، از اعزام<b> هیاتی تجاری</b> از سوی اتاق ایران به این کنفرانس خبر داد و ابراز امیدواری کرد این اجلاس فرصت مناسبی را برای توسعه همکاری‌های ایران و ترکیه پیش روی فعالان اقتصادی قرار دهد.</p>
      <p>شافعی با تأکید بر پیشینه روابط اقتصادی ایران و ترکیه و ثبت تجارت ۲۳ میلیارد دلاری در کارنامه اقتصادی دو کشور، خاطرنشان کرد: ایران از موضع‌گیری ترکیه در مقابل تحریم‎های آمریکا علیه ایران سپاسگزار است و از زمان آغاز این تحریم‌ها، بیشترین رفت‌وآمدها بین ایران و ترکیه صورت گرفته است.</p>
      <p>رئیس اتاق ایران با اشاره به تدوین نقشه راه اقتصادی میان ایران و ترکیه و هدف قرار دادن تجارت ۳۰ میلیارد دلاری، افزود: متأسفانه به‌رغم این مذاکرات، در ۶ ماهه امسال شاهد کاهش ۳۰ درصدی مبادلات اقتصادی دو کشور هستیم. در این رابطه مذاکرات خوبی بین بانک‎‌های مرکزی دو کشور صورت گرفته که امیدوارم نتیجه‌بخش باشد.</p>
      <p>شافعی خواستار حمایت دولت‌ها و بخش خصوصی ایران و ترکیه در خصوص استفاده از پول ملی در مبادلات اقتصادی بین دو کشور شد و اطمینان داد در صورت تحقق این موضوع، کسری مبادلات اقتصادی امسال و سال گذشته میان ایران و ترکیه جبران شود.</p>
      <p>رئیس اتاق ایران سرمایه‌گذاری خارجی، همکاری در زمینه حمل‌ونقل، ترانزیت و گردشگری را از مهم‌ترین حوزه‌هایی دانست که ایران و ترکیه باید به‌صورت جدی‌تر موردتوجه قرار دهند.</p>
      <p>به اعتقاد شافعی، ایران و ترکیه نقش اثرگذاری در سازمان‌های همکاری اقتصادی (اکو) و تحرکات کشورهای عضو این سازمان دارند.</p>
      <p>شافعی همچنین با اشاره به مشکلات پیش روی شرکت‌های سرمایه‌گذاری ترکیه‌ای، اعلام کرد که این مشکل با همکاری سازمان سرمایه‌گذاری ایران در حال پیگری و حل‌شدنی است.</p>
      <p>رئیس شورای اقتصاد خارجی ترکیه در این دیدار با تاکید بر توسعه همکاری‌های این کشور با ایران، گفت: ترکیه اهل کار و تجارت است و به رغم تحریم‌ها، فعالان اقتصادی ترکیه به روابط خود با ایران ادامه و توسعه همکاری‌ها را در دستور کار خود قرار خواهند داد.</p>
      <p>نائل اوپلاک ضمن تایید صحبت‌های رئیس اتاق ایران مبنی بر کاهش روابط تجاری ایران و ترکیه، افزود: به رغم موافقتنامه ترجیحی ایران و ترکیه، واردات ۶۸ قلم کالا به ایران متوقف شده است که انتظار می رود این مشکل حل شود. او همچنین خواستار حمایت دولت ایران از سرمایه‌گذاران ترکی در ایران و رفع محدودیت‌های بانکی در حوزه نقل و انتقال شد.</p>
    </article>
  </body>
</html>