<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717678/%D8%AE%D9%88%D8%B1%D8%B4%DB%8C%D8%AF%DB%8C-%D8%AA%D9%84%D8%A7%D8%B4-%D9%85%D8%A7-%D8%B1%D8%B3%DB%8C%D8%AF%D9%86-%D8%A8%D9%87-%D9%85%D8%AF%D8%A7%D9%84-%D8%A2%D8%B3%DB%8C%D8%A7%DB%8C%DB%8C-%D9%88%D8%B2%D9%86%D9%87-%D8%A8%D8%B1%D8%AF%D8%A7%D8%B1%DB%8C-%D8%A8%D8%A7%D9%86%D9%88%D8%A7%D9%86-%D8%A7%D8%B3%D8%AA-%D8%AD%D8%B3%DB%8C%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-18T23:30:00+00:00"/>
    <meta property="og:title" content="خورشیدی: تلاش ما رسیدن به مدال آسیایی وزنه برداری بانوان است/حسینی اراده زیادی دارد"/>
    <meta property="og:description" content="مشاور تیم ملی وزنه برداری بانوان گفت: دختران وزنه بردار با اراده هستند و تلاش ما این است در مسابقات آسیایی هم صاحب مدال شویم."/>
  </head>
  <body>
    <article>
      <h1>خورشیدی: تلاش ما رسیدن به مدال آسیایی وزنه برداری بانوان است/حسینی اراده زیادی دارد</h1>
      <address><time datetime="2019-11-18T23:30:00+00:00">18 Nov 2019, 23:30</time> by <a rel="author">آتنا خلیلی</a></address>
      <p>مشاور تیم ملی وزنه برداری بانوان گفت: دختران وزنه بردار با اراده هستند و تلاش ما این است در مسابقات آسیایی هم صاحب مدال شویم.</p>
      <p>اکبر خورشیدی در گفتگو با ایسنا درباره ی عملکرد دو بانوی وزنه بردار ایران در مسابقات گزینشی المپیک ترکیه گفت: خوشحالیم در مسابقات ترکیه هم در بخش مردان و هم در بخش بانوان مدال داشتیم و از فدراسیون تشکر می کنم که حمایت می کند. امیدوارم بتوانیم مدال های بیشتری کسب کنیم. تمام تلاش ما این است دختران در مسابقات آسیایی هم صاحب مدال شوند. الهام حسینی بعد از مسابقات جهانی استراحت نسبی داشت اما او وزنه بردار با اراده و قدرتمندی است و توانست صاحب مدال برنز شود.</p>
      <p> او ادامه داد: پریسا جهانفکریان نیز خوب بود. البته وزنه بردار اوکراین در لیست اولیه نبود اما به مسابقات آمد و از مسئولان برگزار کننده درخواست کرد در مسابقات شرکت کند و آنها هم قبول کردند، در غیر این صورت او هم می توانست صاحب مدال شود. با این حال جهانفکریان وزنه بردار با اراده ای است و با وجود اینکه وزن او ۸۷ کیلوگرم است اما در رقابت دسته ۸۷+ کیلوگرم گام به گام با بقیه پیش رفت.  </p>
      <p>خورشیدی در پاسخ به این پرسش  که این امکان دارد به بانوان وزنه برداری ایران سهمیه وایلد کارت بدهند، تاکید کرد: ما تلاش خود را برای کسب سهمیه ادامه می دهیم و در نظر داریم در مسابقات قطر و غرب آسیا هم شرکت می کنیم تا امتیاز بگیریم و شاید بتوانیم سهمیه بگیریم. با این حال پیگیر این هم می شویم که وایلد کارت دریافت کنیم.</p>
      <p>انتهای پیام  </p>
    </article>
  </body>
</html>