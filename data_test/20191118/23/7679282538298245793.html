<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-crisis-no-result-in-sonia-gandhi-sharad-pawar-meeting-pm-modi-praise-ncp-2857266.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T23:40:20+00:00"/>
    <meta property="og:title" content="सोनिया-पवार की मुलाकात में महाराष्ट्र की सत्ता पर कोई फैसला नहीं, PM मोदी की तारीफ से अटकलें तेज"/>
    <meta property="og:description" content="महाराष्ट्र में शिवसेना के साथ गठबंधन सरकार बनाने की कोशिशों के बीच राष्ट्रवादी कांग्रेस पार्टी अध्यक्ष शरद पवार ने सोमवार को कांग्रेस अध्यक्ष सोनिया गांधी से मुलाकात की है। हालांकि, इसके बाद भी सरकार..."/>
  </head>
  <body>
    <article>
      <h1>सोनिया-पवार की मुलाकात में महाराष्ट्र की सत्ता पर कोई फैसला नहीं, PM मोदी की तारीफ से अटकलें तेज</h1>
      <address><time datetime="2019-11-18T23:40:20+00:00">18 Nov 2019, 23:40</time> by <a rel="author">विशेष संवाददाता,नई दिल्ली</a></address>
      <p>महाराष्ट्र में शिवसेना के साथ गठबंधन सरकार बनाने की कोशिशों के बीच राष्ट्रवादी कांग्रेस पार्टी अध्यक्ष शरद पवार ने सोमवार को कांग्रेस अध्यक्ष सोनिया गांधी से मुलाकात की है। हालांकि, इसके बाद भी सरकार गठन पर कोई फैसला नहीं हो सका।</p>
      <p>करीब 50 मिनट की मुलाकात के बाद शरद पवार ने कहा कि कहा कि कांग्रेस अध्यक्ष से सरकार के गठन को लेकर कोई चर्चा नहीं हुई है। हमने राज्य में राजनीतिक हालात के बारे में चर्चा की। कांग्रेस-एनसीपी नेताओं की जल्द बैठक होगी, इसमें स्थिति का जायजा लिया जाएगा। मुलाकात के फौरन बाद कांग्रेस प्रवक्ता रणदीप सुरजेवाला ने ट्वीट कर कहा कि दोनों पार्टियों के नेता आगे की रणनीति पर चर्चा करेंगे।</p>
      <p>एनसीपी अध्यक्ष शरद पवार ने कहा, "कांग्रेस अध्यक्ष से न्यूनतम साझा कार्यक्रम पर बात नहीं हुई। हम सपा और स्वाभिमानी शेतकारी संगठन जैसी पार्टियों के साथ चर्चा करना चाहते हैं जिन्होंने हमारे साथ चुनाव लड़ा था।"</p>
      <p><b>मोदी की तारीफ से अटकलें तेज</b><br/>महाराष्ट्र में शिवसेना और कांग्रेस-एनसीपी में गठबंधन की कोशिशों के बीच प्रधानमंत्री नरेंद्र मोदी ने एनसीपी की तारीफ कर सियासी अटकलों को हवा दे दी। उन्होंने कहा कि सदन में सांसदों को एनसीपी-बीजद सदस्यों से अनुशासन की सीख लेनी चाहिए। </p>
    </article>
  </body>
</html>