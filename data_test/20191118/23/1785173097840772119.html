<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/orban-pe-analizele-noastre-in-turul-doi-prezenta-la-vot-este-cel-putin-egala-cu-cea-din-turul-unu-klaus-iohannis-este-pe-primul-loc-si-in-optiunea-nehotaratilor-1922405918232019112319174312"/>
    <meta property="og:site_name" content="News.ro"/>
    <meta property="article:published_time" content="2019-11-18T23:59:23+00:00"/>
    <meta property="og:title" content="Orban: Pe analizele noastre, în turul doi prezenţa la vot este cel puţin egală cu cea din turul unu; Klaus Iohannis este pe primul loc şi în opţiunea nehotărâţilor"/>
    <meta property="og:description" content="Preşedintele PNL, Ludovic Orban, spune că, din analizele sociologice făcute de partid, prezenţa la vot în turul al doilea al alegerilor prezidenţiale va fi cel puţin egală cu cea din turul întâi, iar Klaus IOhannis este preferat chiar şi de către cei care nu s-au decis încă dacă vor vota în turul al doilea."/>
  </head>
  <body>
    <article>
      <h1>Orban: Pe analizele noastre, în turul doi prezenţa la vot este cel puţin egală cu cea din turul unu; Klaus Iohannis este pe primul loc şi în opţiunea nehotărâţilor</h1>
      <address><time datetime="2019-11-18T23:59:23+00:00">18 Nov 2019, 23:59</time> by <a rel="author">News.ro</a></address>
      <p>
        <b>Preşedintele PNL, Ludovic Orban, spune că, din analizele sociologice făcute de partid, prezenţa la vot în turul al doilea al alegerilor prezidenţiale va fi cel puţin egală cu cea din turul întâi, iar Klaus IOhannis este preferat chiar şi de către cei care nu s-au decis încă dacă vor vota în turul al doilea.</b>
      </p>
      <p>”Pe analizele noastre, în turul doi prezenţa la vot este cel puţin egală cu cea din turul unu. În ceea ce priveşte prezenţa din turul 1 , procentul de 47% nu reflectă în realitate prezenţa la vot pentru că în România nu mai sunt 18,2 milioane de alegători, cât sunt pe listele electorale. În România votează, de fapt, 14 milioane de oameni”, a declarat Ludovic Orban, luni seară, la Realitatea Plus.</p>
      <p>Potrivit acestuia, prezenţa la vot în mod real în primul tur al alegerilor s-a situat la aproximativ 60%, ”ceea ce arată că a existat interes pentru alegerile prezidenţiale”.</p>
      <p>Orban afirmă că preşedintele Klaus Iohannis ”este pe primul loc şi în opţiunea nehotărâţilor”, care reprezintă aproximativ 17 – 18%.</p>
      <p>”Eu cred că alegerile astea au o miză pentru că victoria preşedintelui Iohannis şi, mai ales, înfrângerea PSD, să fie o îngrângere care să arate oprobiul public faţă de o proastă gvernare şi faţă de utilizarea puterii nu pentru binele cetăţenilor, ci în folosul propriu. Eu cred că trebuie sancţionat acest comportament printr-o prezenţă masivă la vot”, a mai spus Orban.</p>
      <p>Prezenţa la vot a fost, la primul tur al alegerilor prezidenţiale, de 47,66%. Potrivit Autorităţii Electorale Permanente, pe listele electorale figurează 18,2 milioane de cetăţeni cu drept de vot.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>