<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827199.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T23:30:00+00:00"/>
    <meta property="og:title" content="ظریف: اعلام حمایت مقامات آمریکایی از مردم ایران دروغی شرم آور است"/>
    <meta property="og:description" content=" به گزارش مهر، محمد جواد ظریف وزیر امور خارجه جمهوری اسلامی ایران در واکنش به اظهارات مداخله جویانه و فریبکارانه کاخ سفید و وزیر امور خارجه آمریکا و برخی دولت های اروپایی در خصوص ناآرامی‌های اخیر در برخی شهرهای ایران اظهار داشت: اعتراض قانون مند حق مردم است که در قانون اساسی جمهوری اسلامی ایران به رسمیت شناخته شده است و نیازی به یادآوری و حمایت مزورانه رژیم هایی که هدف رسمی خود را وادار کردن ایران به اجرای خواسته‌های غیرمشروع و ضد قانونی آنها از طریق تحمیل فشار اقتصادی - حتی در حوزه غذا و دارو - بر شهروندان ایرانی اعلام کرده‌اند، ندارد.  "/>
  </head>
  <body>
    <article>
      <h1>ظریف: اعلام حمایت مقامات آمریکایی از مردم ایران دروغی شرم آور است</h1>
      <address>
        <time datetime="2019-11-18T23:30:00+00:00">18 Nov 2019, 23:30</time>
      </address>
      <p>وزیر امور خارجه اعلام حمایت مقامات آمریکایی از مردم ایران را دروغی شرم آور خواند و گفت: آقای پمپئو نخست باید پاسخگوی اقدامات اعلام شده تروریستی و جنایت علیه بشریت ضد مردم ایران باشد.</p>
      <p> به گزارش مهر، محمد جواد ظریف وزیر امور خارجه جمهوری اسلامی ایران در واکنش به اظهارات مداخله جویانه و فریبکارانه کاخ سفید و وزیر امور خارجه آمریکا و برخی دولت های اروپایی در خصوص ناآرامی‌های اخیر در برخی شهرهای ایران اظهار داشت: اعتراض قانون مند حق مردم است که در قانون اساسی جمهوری اسلامی ایران به رسمیت شناخته شده است و نیازی به یادآوری و حمایت مزورانه رژیم هایی که هدف رسمی خود را وادار کردن ایران به اجرای خواسته‌های غیرمشروع و ضد قانونی آنها از طریق تحمیل فشار اقتصادی - حتی در حوزه غذا و دارو - بر شهروندان ایرانی اعلام کرده‌اند، ندارد.  </p>
      <p>وزیر امور خارجه اعلام حمایت مقامات آمریکایی از " مردم ایران " را  دروغی شرم آور خواند و افزود: رژیمی که با اعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می شود هیچگاه نمی تواند ادعای وقیحانه حمایت از مردم ایران داشته باشد. آقای پمپئو نخست باید پاسخگوی اقدامات اعلام شده تروریستی و جنایت علیه بشریت ضد مردم ایران باشد.</p>
      <p>ظریف تصریح کرد:  کشورهایی که نتوانسته‌اند از خود هیچ توان و اراده‌ای در برابر تروریسم اقتصادی آمریکا نشان دهند و اکنون برای پنهان کردن ناتوانی خود از آشوب و برهم زدن نظم عمومی حمایت سیاسی و میدانی می‌نمایند مسئولیت کلیه عواقب تحریکات خطرناک خود را بر عهده خواهند داشت.</p>
    </article>
  </body>
</html>