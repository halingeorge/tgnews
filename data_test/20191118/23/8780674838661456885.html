<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/malappuram/local-news/2019/11/19/malappuram-lorry-accident.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T23:25:00+00:00"/>
    <meta property="og:title" content="മോട്ടർ വാഹന വകുപ്പിന്റെ ഡ്രൈവിങ് ടെസ്‌റ്റിനിടെ ടാങ്കർ ലോറി പാഞ്ഞുകയറി"/>
    <meta property="og:description" content="പെരിന്തൽമണ്ണ∙ ഡ്രൈവിങ് ലൈസൻസ് നൽകുന്നതിനുള്ള റോഡ് ടെസ്‌റ്റിനിടെ ടാങ്കർ ലോറി പാഞ്ഞുകയറി മോട്ടർ വാഹന വകുപ്പിന്റേതടക്കം 6 വാഹനങ്ങൾ തകർന്നു. 3 പേർക്ക്.Malappuram News. മലപ്പുറം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>മോട്ടർ വാഹന വകുപ്പിന്റെ ഡ്രൈവിങ് ടെസ്‌റ്റിനിടെ ടാങ്കർ ലോറി പാഞ്ഞുകയറി</h1>
      <address><time datetime="2019-11-18T23:25:00+00:00">18 Nov 2019, 23:25</time> by <a rel="author">മനോരമ ലേഖകൻ</a></address>
      <p>പെരിന്തൽമണ്ണ∙ ഡ്രൈവിങ് ലൈസൻസ് നൽകുന്നതിനുള്ള റോഡ് ടെസ്‌റ്റിനിടെ ടാങ്കർ ലോറി പാഞ്ഞുകയറി മോട്ടർ വാഹന വകുപ്പിന്റേതടക്കം 6 വാഹനങ്ങൾ തകർന്നു. 3 പേർക്ക് പരുക്കേറ്റു. ഇന്നലെ രാവിലെ 10.10ന് മാനത്തുമംഗലം–പൊന്ന്യാകുർശി ബൈപാസി‌ലാണ് സംഭവം. രാവിലെ മൈതാനത്തെ ഡ്രൈവിങ് ടെസ്‌റ്റ് കഴിഞ്ഞതിനുശേഷം റോഡ് ടെസ്‌റ്റിനുള്ള തയാറെടുപ്പിനിടെ ആയിരുന്നു അപകടം. തലശ്ശേരിയിൽനിന്ന് തമിഴ്‌നാട്ടിലേക്ക് പോവുകയായിരുന്നു ലോറി.</p>
      <p>മോട്ടർ വാഹന വകുപ്പിന്റെ വാഹനത്തിന്റെ ഒരു വശം ഇടിച്ചു തകർത്ത ലോറി ടെസ്റ്റിന് എത്തിയവരുടെ ബൈക്കുകൾക്കിടയിലേക്ക് ഇടിച്ചു കയറി. 3 ബൈക്കുകൾ ലോറിക്കടിയിലായി. മറ്റ് 2 ബൈക്കുകളും തകർന്നു. ഇതേ റോഡിൽ ഒരു കിലോമീറ്റർ മാറി 4 ചക്ര വാഹനങ്ങളുടെ റോ‍ഡ് ടെസ്‌റ്റ് നടക്കുന്ന സ്ഥലത്ത് അൻപതോളം പേർ ഉണ്ടായിരുന്നു. ലോറി അമിതവേഗത്തിൽ വരുന്നതുകണ്ട് ആളുകൾ ബഹളംവച്ചതോടെ ഇവർ ഓടി മാറി. ഇതിനിടെയാണ് 3 പേർക്കു പരുക്കേറ്റത്. ഇവർ ജില്ലാ ആശുപത്രിയിൽ ചികിത്സ തേടി. ലോറി ഡ്രൈവർ തമിഴ്‌നാട് പാറഞ്ചേരി ‌കാങ്കയം വരദരാജനെ(40) ആളുകൾ പിടികൂടി പൊലീസിനു കൈമാറി. ഇയാൾക്കെതിരെ കേസെടുത്തിട്ടുണ്ട്. വാഹനം ഓടിച്ചത് മദ്യലഹരിയിലായിരുന്നെന്ന് സിഐ വി.ബാബുരാജ് പറഞ്ഞു.</p>
    </article>
  </body>
</html>