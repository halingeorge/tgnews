<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827197.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T23:14:00+00:00"/>
    <meta property="og:title" content="آمریکا: لغو معافیت همکاری با ایران در فردو/قانونی اعلام کردن شهرک‌سازی‌ اسرائیل"/>
    <meta property="og:description" content="به گزارش فارس، «مایک پامپئو»، وزیر امور خارجه آمریکا امروز دوشنبه در یک کنفرانس خبری به تکرار ادعاها علیه ایران پرداخت. "/>
  </head>
  <body>
    <article>
      <h1>آمریکا: لغو معافیت همکاری با ایران در فردو/قانونی اعلام کردن شهرک‌سازی‌ اسرائیل</h1>
      <address>
        <time datetime="2019-11-18T23:14:00+00:00">18 Nov 2019, 23:14</time>
      </address>
      <p>وزیر خارجه آمریکا در یک کنفرانس خبری دوشنبه گفت که دولت این کشور معافیت‌های تحریمی مربوط به همکاری هسته‌ای با ایران در مرکز فردو را لغو خواهد کرد.</p>
      <p>به گزارش فارس، «مایک پامپئو»، وزیر امور خارجه آمریکا امروز دوشنبه در یک کنفرانس خبری به تکرار ادعاها علیه ایران پرداخت. </p>
      <p>پامپئو ایران را به «اخاذی هسته‌ای» متهم کرد و مدعی شد که تنها راه حل در قبال ایران، رسیدن به توافقی جامع با این کشور است که در آن به تمامی «نگرانی‌ها» درباره ایران پرداخته شده باشد. </p>
      <p>او در اظهاراتی مداخله‌جویانه با حمایت از آشوبگران در ایران، تهران را به «خشونت علیه مردم» متهم کرده و گفت: «جمهوری اسلامی باید خشونت علیه مردم خودش را متوقف کند. دنیا در حال نظاره است.»</p>
      <p>وزیر خارجه آمریکا گفت که دولت این کشور معافیت‌های تحریمی مربوط به همکاری هسته‌‌ای با ایران در مرکز فردو را لغو خواهد کرد. او گفت: «هیچ دلیل قانونی برای غنی‌سازی اورانیوم وجود ندارد.»</p>
      <p>دولت «دونالد ترامپ»، رئیس‌جمهور آمریکا آخرین بار روز ۱۰ آبان معافیت‌های مربوط به همکاری‌های صلح‌آمیز هسته‌ای با ایران را تمدید کرده بود. </p>
      <p>همکاری‌های صلح‌آمیز هسته‌ای با ایران، یکی از بندهای توافق هسته‌ای سال ۲۰۱۵ با گروه ۱+۵ است. بر این اساس، دولت وقت آمریکا معافیت‌هایی را برای برخی از تحریم‌های یکجانبه مربوط به صادرات اقلام قابل استفاده در برنامه هسته‌ای به ایران، صادر کرد.</p>
      <p>دولت کنونی آمریکا علی‌رغم خروج از برجام نزدیک به ۱۸ ماه پیش همکاری‌های هسته‌ای میان ایران و اعضای باقی‌مانده در برجام را از شمول تحریم‌ها معاف کرد. هدف دولت آمریکا اطمینان از این بود که ایران غنی‌سازی اورانیوم خودش را در سطح محدود نگاه می‌دارد و آن را ارتقا نمی‌دهد. </p>
      <p>دولت ترامپ چند ماه پیش برخی از این معافیت‌ها، از جمله معافیت از تحریم خرید آب سنگین و اورانیوم با غنای پایین از ایران را لغو کرد. ایران در واکنش اعلام کرد دیگر به سقف‌های تعیین‌شده در برجام برای ذخایر این دو فرآورده، پایبند نخواهد بود.</p>
      <p>او در بخش دیگری از سخنانش گفت که دولت ترامپ سیاستش در قبال شهرک‌سازی‌های اسرائیل در کرانه باختری را هم تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند. </p>
      <p>این جدیدترین اقدام دولت «دونالد ترامپ» در جهت تضعیف تلاش‌های فلسطین برای به رسمیت شناخته شدن به عنوان کشوری مستقل دانسته است. </p>
      <p>پیش از این آسوشیتدپرس گزارش داده بود پامپئو قصد دارد یک سند حقوقی وزارت خارجه آمریکا مربوط به سال ۱۹۷۸ در این باره را لغو کند. این سند شهرک‌سازی‌ها در اراضی اشغالی فلسطین را با قوانین بین‌المللی ناسازگار می‌داند. </p>
      <p>آسوشیتدپرس می‌گوید این اقدام احتمالاً خشم فلسطینی‌ها را همراه خواهد داشت و آمریکا را با کشورهایی که از راهکار دو دولتی حمایت می‌کنند در تقابل قرار خواهد داد. </p>
      <p>این رسانه نوشت دولت آمریکا این سند را که مبنای مخالفت آمریکا با گسترش شهرک‌سازی‌ها بوده نوعی اقدام انحرافی می‌داند و معتقد است که سوالات حقوقی درباره این مسئله باید در دادگاه‌های اسرائیلی مورد رسیدگی قرار گیرند. </p>
      <p>دولت آمریکا در راستای تضعیف تلاش فلسطین برای به رسمیت شناخته شدن به عنوان کشوری مستقل تا به حال بیت‌المقدس را به عنوان پایتخت رژیم صهیونیستی به رسمیت شناخته است. واشنگتن همچنین دفاتر دیپلماتیک فلسطین را در واشنگتن تعطیل کرده است. </p>
      <p>صدها هزار اسرائیلی در شهرک‌هایی یهودی‌نشین که رژیم صهیونیستی بعد از جنگ ۱۹۶۷ و اشغال سرزمین‌های فلسطینی در کرانه باختری و شرق بیت‌المقدس ساخته است سکونت دارند. </p>
      <p> سازمان ملل و بیشتر کشورهای جهان شهرک‌های رژیم صهیونیستی را غیرقانونی می‌دانند زیرا این رژیم در جنگ سال ۱۹۶۷ میلادی این سرزمین‌ها را اشغال کرده و بر مبنای کنوانسیون ژنو هر گونه ساخت و ساز از سوی اشغال‌گر در سرزمین‌های اشغالی ممنوع است.</p>
      <p>فلسطینیان به دنبال تشکیل کشوری مستقل در کرانه باختری و نوار غزه هستند که پایتخت آن بیت‌المقدس باشد. آن‌ها همچنین خواستار خروج اسرائیل از سرزمین‌های اشغال شده در سال ۱۹۶۷ هستند، اما اسرائیل از بازگشت به مرزهای پیش از جنگ شش روزه امتناع می‌کند.</p>
    </article>
  </body>
</html>