<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/trump-administration-says-israeli-settlements-aren-t-illegal"/>
    <meta property="og:site_name" content="euronews"/>
    <meta property="article:published_time" content="2019-11-18T23:17:37+00:00"/>
    <meta property="og:title" content="آمریکا دیگر شهرک‌سازی‌های اسرائیل را مغایر قوانین بین‌الملل نمی‌داند"/>
    <meta property="og:description" content="ایالات متحده آمریکا روز دوشنبه اعلام کرد که دیگر شهرک‌سازی‌های اسرائیل در بخش اشغالی کرانه باختری را مغایر با قوانین بین المللی نمی‌داند."/>
  </head>
  <body>
    <article>
      <h1>آمریکا دیگر شهرک‌سازی‌های اسرائیل را مغایر قوانین بین‌الملل نمی‌داند</h1>
      <address><time datetime="2019-11-18T23:17:37+00:00">18 Nov 2019, 23:17</time> by <a rel="author">یورونیوز فارسی </a></address>
      <p>ایالات متحده آمریکا روز دوشنبه اعلام کرد که دیگر شهرک‌سازی‌های اسرائیل در بخش اشغالی کرانه باختری را مغایر با قوانین بین المللی نمی‌داند.</p>
      <p>با این اقدام، آمریکا موضع چهار دهه پیش خود درباره ساخت شهرک‌های یهودی در این منطقه را تغییر داد.</p>
      <p>مایک پمپئو، وزیر امور خارجه آمریکا در یک نشست خبری گفت: «موضع‌گیری‌های ایالات متحده آمریکا درباره شهرک‌سازی در کرانه باختری – که اسرائیل در جنگ سال ۱۹۶۷ آن را در اختیار گرفت- تاکنون به یک شکل نبوده است به طوری که جیمی کارتر دموکرات آن را مغایر با قوانین بین‌الملل توصیف کرده است و رونالد ریگان جمهوری‌خواه گفته بود که آن را ذاتاً غیرقانونی نمی‌داند.»</p>
      <p>وزیر امور خارجه آمریکا افزود: «ایجاد شهرک‌های غیرنظامی اسرائیل به خودی خود متناقض با قوانین بین‌المللی نیست.»</p>
      <p>هانان اشراوی، عضو کمیته اجرایی سازمان آزادی بخش فلسطین پس از سخنان پمپئو در توئیتی نوشت: «ضربه‌ای دیگر به حقوق بین‌الملل، عدالت و صلح.»</p>
      <p>این سومین موضع حمایتی دولت ترامپ از اسرائیل در سه سال اخیر است.</p>
      <p>دونالد ترامپ، در سال ۲۰۱۷، بیت المقدس را به‌عنوان پایتخت اسرائیل به رسمیت شناخت و در سال ۲۰۱۸ به‌طور رسمی سفارت خود را به این شهر منتقل کرد. ایالات متحده پیش از انتقال سفارت، این سیاست را در پیش گرفته بود که طرف‌های درگیر خود نسبت به وضع بیت‌المقدس تصمیم بگیرند.</p>
      <p>ترامپ در ماه مارس ۲۰۱۹، حاکمیت اسرائیل بر بلندی‌های جولان را به رسمیت شناخت. اسرائیل این بخش از خاک سوریه را پس جنگ شش در سال ۱۹۶۷ به اشغال خود درآورده بود. سازمان ملل همچنان بلندی‌های جولان را بخشی از خاک سوریه می‌داند.</p>
      <h3>اتحادیه اروپا: شهرک‌سازی‌های اسرائیل طبق قوانین بین‌المللی غیرقانونی است</h3>
      <p>اتحادیه اروپا در نخستین واکنش به تصمیم آمریکا روز دوشنبه اعلام کرد همچنان اعتقاد دارد که شهرک‌سازی اسرائیل در اراضی اشغالی فلسطینی طبق قوانین بین‌المللی غیر قانونی است و چشم اندازهای مربوط به صلح پایدار را از بین می‌برد.</p>
      <p>فدریکا موگرینی، رئیس سیاست خارجی اتحادیه اروپا در بیانیه‌ای گفت: «اتحادیه اروپا از اسرائیل می‌خواهد به شهرک‌سازی‌ها مطابق با تعهدات خود به‌عنوان یک قدرت اشغالگر خاتمه دهد.»</p>
    </article>
  </body>
</html>