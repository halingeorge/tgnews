<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640612/%D9%84%D8%BA%D9%88-%D9%85%D8%B9%D8%A7%D9%81%DB%8C%D8%AA-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D8%A7%DB%8C%D8%B1%D8%A7%D9%86-%D8%AF%D8%B1-%D9%81%D8%B1%D8%AF%D9%88%D8%AD%D9%85%D8%A7%DB%8C%D8%AA-%D8%B1%D8%B3%D9%85%DB%8C-%D8%A7%D8%B2-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T23:35:00+00:00"/>
    <meta property="og:title" content="لغو معافیت همکاری با ایران در فردو/حمایت رسمی از شهرک‌سازی اسرائیل"/>
    <meta property="og:description" content="وزیر خارجه آمریکا در یک کنفرانس خبری دوشنبه گفت که دولت این کشور معافیت‌های تحریمی مربوط به همکاری هسته‌ای با ایران در مرکز فردو را لغو خواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640612/%D9%84%D8%BA%D9%88-%D9%85%D8%B9%D8%A7%D9%81%DB%8C%D8%AA-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D8%A7%DB%8C%D8%B1%D8%A7%D9%86-%D8%AF%D8%B1-%D9%81%D8%B1%D8%AF%D9%88%D8%AD%D9%85%D8%A7%DB%8C%D8%AA-%D8%B1%D8%B3%D9%85%DB%8C-%D8%A7%D8%B2-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C-%D8%A7%D8%B3%D8%B1%D8%A7%D8%A6%DB%8C%D9%84">لغو معافیت همکاری با ایران در فردو/حمایت رسمی از شهرک‌سازی اسرائیل</a>
      </h1>
      <h2>وزیر خارجه آمریکا در یک کنفرانس خبری دوشنبه گفت که دولت این کشور معافیت‌های تحریمی مربوط به همکاری هسته‌ای با ایران در مرکز فردو را لغو خواهد کرد.</h2>
      <address><time datetime="2019-11-18T23:35:00+00:00">18 Nov 2019, 23:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «مایک پامپئو»، وزیر امور خارجه آمریکا امروز دوشنبه در یک کنفرانس خبری به تکرار ادعاها علیه ایران پرداخت. </p>
      <p>پامپئو ایران را به «اخاذی هسته‌ای» متهم کرد و مدعی شد که تنها راه حل در قبال ایران، رسیدن به توافقی جامع با این کشور است که در آن به تمامی «نگرانی‌ها» درباره ایران پرداخته شده باشد. </p>
      <p>او در اظهاراتی مداخله‌جویانه با حمایت از آشوبگران در ایران، تهران را به «خشونت علیه مردم» متهم کرده و گفت: «جمهوری اسلامی باید خشونت علیه مردم خودش را متوقف کند. دنیا در حال نظاره است.»</p>
      <p>وزیر خارجه آمریکا گفت که دولت این کشور معافیت‌های تحریمی مربوط به همکاری هسته‌‌ای با ایران در مرکز فردو را لغو خواهد کرد. او گفت: «هیچ دلیل قانونی برای غنی‌سازی اورانیوم وجود ندارد.»</p>
      <p>دولت «دونالد ترامپ»، رئیس‌جمهور آمریکا آخرین بار روز ۱۰ آبان معافیت‌های مربوط به همکاری‌های صلح‌آمیز هسته‌ای با ایران را تمدید کرده بود. </p>
      <p>همکاری‌های صلح‌آمیز هسته‌ای با ایران، یکی از بندهای توافق هسته‌ای سال ۲۰۱۵ با گروه ۱+۵ است. بر این اساس، دولت وقت آمریکا معافیت‌هایی را برای برخی از تحریم‌های یکجانبه مربوط به صادرات اقلام قابل استفاده در برنامه هسته‌ای به ایران، صادر کرد.</p>
      <p>دولت کنونی آمریکا علی‌رغم خروج از برجام نزدیک به ۱۸ ماه پیش همکاری‌های هسته‌ای میان ایران و اعضای باقی‌مانده در برجام را از شمول تحریم‌ها معاف کرد. هدف دولت آمریکا اطمینان از این بود که ایران غنی‌سازی اورانیوم خودش را در سطح محدود نگاه می‌دارد و آن را ارتقا نمی‌دهد. </p>
      <p>دولت ترامپ چند ماه پیش برخی از این معافیت‌ها، از جمله معافیت از تحریم خرید آب سنگین و اورانیوم با غنای پایین از ایران را لغو کرد. ایران در واکنش اعلام کرد دیگر به سقف‌های تعیین‌شده در برجام برای ذخایر این دو فرآورده، پایبند نخواهد بود.</p>
      <p>او در بخش دیگری از سخنانش گفت که دولت ترامپ سیاستش در قبال شهرک‌سازی‌های اسرائیل در کرانه باختری را هم تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند. </p>
    </article>
  </body>
</html>