<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/timisoara-15-apeluri-de-a-lungul-a-sapte-ture-la-ambulanta-in-cazul-blocului-unde-s-a-facut-dezinsectie-si-deratizare-si-unde-au-murit-trei-oameni-un-alt-bloc-va-fi-evacuat-1922401518002019112319174273"/>
    <meta property="og:site_name" content="News.ro"/>
    <meta property="article:published_time" content="2019-11-18T23:15:00+00:00"/>
    <meta property="og:title" content="Timişoara: 15 apeluri de-a lungul a şapte ture la Ambulanţă, în cazul blocului unde s-a făcut dezinsecţie şi deratizare şi unde au murit trei oameni. Un alt bloc va fi evacuat"/>
    <meta property="og:description" content="Reprezentanţii Serviciului de Ambulanţă Timiş au explicat că 15 apeluri au fost înregistrate la 112 de la aceeaşi adresă, strada Mioriţa nr. 8 din Timişoara, pe parcursul a şapte ture, iar opt din cele 15 apeluri au fost de la aceeaşi familie. Luni seară, autorităţile sunt pregătite să evacueze un al doilea bloc de locuinţe din Timişoara unde aceeaşi firmă a făcut deratizare şi dezinsecţie zilele trecute."/>
  </head>
  <body>
    <article>
      <h1>Timişoara: 15 apeluri de-a lungul a şapte ture la Ambulanţă, în cazul blocului unde s-a făcut dezinsecţie şi deratizare şi unde au murit trei oameni. Un alt bloc va fi evacuat</h1>
      <address><time datetime="2019-11-18T23:15:00+00:00">18 Nov 2019, 23:15</time> by <a rel="author">Liliana Iedu</a></address>
      <p>
        <b>Reprezentanţii Serviciului de Ambulanţă Timiş au explicat că 15 apeluri au fost înregistrate la 112 de la aceeaşi adresă, strada Mioriţa nr. 8 din Timişoara, pe parcursul a şapte ture, iar opt din cele 15 apeluri au fost de la aceeaşi familie. Luni seară, autorităţile sunt pregătite să evacueze un al doilea bloc de locuinţe din Timişoara unde aceeaşi firmă a făcut deratizare şi dezinsecţie zilele trecute.</b>
      </p>
      <p>Medicii de la Serviciul de Ambulanţă Timiş au explicat, luni seară, într-o conferinţă de presă comuna cu reprezentanţii Comitetului pentru Situaţii de Urgenţă, de ce în prima fază nu s-a făcut nicio legătură între cazuri şi au povestit cum şi când s-a realizat conexiunea dintre decese.</p>
      <p>Au fost 15 apeluri de la aceeaşi adresă, însă de-a lungul a şapte ture la Ambulanţa Timişoara.</p>
      <p>”Decesul mamei ne-a atras o serie de suspiciuni. În ceea ce priveşte numărul mare de apeluri de la aceeaşi adresă, da, a fost mare, dar 8 apeluri au fost de la aceleaşi persoane, de la părinţii copilului decedat (bebeluşul de sâmbătă, n.r.) şi care prezentau depresii în urma morţii copilului. Deci au fost telefoane 5 pentru mamă, 3 pentru tată, 8 din cele 15. Alte două au fost un consult care nu ştiu dacă are legătură cu intoxicaţia, este vorba de un consult la domiciliu. Am mai internat 2 copii cu enterocolită care nu aveau nicio legătură. A mai fost o colică biliară care nu a avut nicio legătură. În unele blocuri, mai ales în cele de nefamilişti sau în zonele mai sărace sau în satele mai izolate, dacă ajungem acolo într-o zi, suntem chemaţi la mai multe adrese. Nu ne miră că ne cheamă într-un bloc de două - trei ori. Se întâmplă frecvent. Acum, că am fost de mai multe ori la persoane diferite, nu am putut să facem nicio legătură. Primul telefon a venit la 9.30 dimineaţa. Am trimis un echipaj, părinţii au refuzat internarea. Au revenit peste aproximativ 10 ore când am trimis altă maşină şi a dus copilul la spital, unde a decedat. Celălalt a fost la 5-6 seara. Un nou născut cu insuficienţă respiratorie. A facut stop cardiac în UPU, unde a decedat. Nu aveam nicio legătură între cele două cazuri. Nu au fost numai aceste apeluri, au fost sute, cu simptomatologie diferită, cu ore diferite. Şi aici s-a închis ziua de sâmbătă”, a explicat medicul Iancu Leonida, şeful Serviciului de Ambulanţă Timiş.</p>
      <p>La rândul lor, reprezentanţii STS au precizat care au fost orele apelurilor, dar şi faptul că operatorul STS a făcut direct legătura cu Ambulanţa.</p>
      <p>”Responsabilitatea operatorului 112 încetează după transferul apelului şi<br/>informaţiilor către agenţiile de intervenţie, acestea din urmă având atribuţii în<br/>gestionarea intervenţiei, alocarea resurselor şi monitorizarea situaţiei semnalate.<br/>STS nu deţine informaţii despre gravitatea, impactul sau dimensiunea cazuisticii cu privire la cazurile de urgenţă gestionate de agenţiile de intervenţie”, a transmis STS.</p>
      <p>Cât priveşte substanţa toxică ce ar fi fost descoperită în unele apartamente vecine, şeful Poliţiei Timiş se fereşte să dea un verdict.</p>
      <p>”Nu confirm substanţe până nu avem analiza de la laborator. Avem bănuieli, dar nu aş vrea să dau o substanţă până nu am confirmarea de la laborator. Administratorul firmei a fost audiat şi în momentul de faţă procurorul este la faţa locului. Prioritatea noastră e să identificăm locaţiile unde s-au făcut acţiuni de deratizare. Apelez la populaţie, dacă s-a făcut deratizare să anunţe, chiar şi în judeţ. Ancheta se va derula cu prioritate şi urgenţă şi vom clarifica toate aspectele. Nu vreau să dau detalii din anchetă”, a spus cms sef Alin Petecel, şeful IPJ Timiş.</p>
      <p>Un al doilea bloc din aceeaşi zonă va fi evacuat, tot în urma acţiunii de deratizare.</p>
      <p>”Dacă iniţial am plecat cu o locaţie, am ajuns acum la locaţia numărul cinci: blocul Mioritei, cele 2 localuri (unde a fost făcută deratizarea de către aceeaşi firmă, n.r.), apoi blocul de vizavi. O persoană a solicitat serviciile firmei (proprietarul locuinţelor, n.r.). Apartamentul 15 şi cel de sub acesta prezintă un nivel mediu de substanţă din clasa neurotoxică. Au fost evacuate 3 persoane, 2 adulţi şi un copil, au fost trimişi la UPU. A cincea locatie, strada Vaida Voievod, colt cu Daliei, luăm în calcul evacuarea întregului bloc de 4 etaje. Aici deratizarea a fost făcută de curând”, a declarat Lucian Mihoc, şeful ISU Timiş.</p>
      <p>Ulterior, după conferinţa de presă, autorităţile au anunţat evacuarea celui de-al doilea bloc de locuinţe.</p>
      <p>”În urma identificării unui singur apartament (nr.79), etajul 4, din Timişoara, strada Vaida Voievod nr.1, care a efectuat aceeaşi operaţiune de dezinsecţie şi deratizare cu aceeaşi firmă, s-a dispus evacuarea completă a blocului, ca măsură preventivă. Uşa apartamentului este sigilată cu banda adezivă.<br/>Sunt evacuate 31 de persoane”, a transmis ISU Timiş.</p>
      <p>În acelaşi timp, la Spitalul Judeţean Timişoara sunt internaţi opt adulţi, printre care un bărbat care şi-a pierdut atât copilul cât şi soţia.</p>
      <p>La Spitalul de Copii ”Louis Ţurcanu” din Timişoara sunt internaţi 9 copii.</p>
      <p>La blocul de pe strada Mioriţa, nr. 8 echipe CBRN venite de la Sibiu fac cercetări, luni seară.</p>
      <p>Un bebeluş de doar nouă zile, un copil de trei ani şi mama acestuia din urmă, au decedat la spitale, după ce în blocul în care locuiau a fost făcută o dezinsecţie şi o deratizare de către o firmă care nu a anunţat locatarii de acţiune, înainte ca aceasta să aibă loc.</p>
      <p>Primul care a ajuns la spital a fost un bebeluş de nouă zile, care sâmbătă a fost dus la Spitalul de Copii ”Louis Ţurcanu” şi despre care medicii credeau iniţial că s-a înecat cu lapte. El a murit ulterior, la spital.</p>
      <p>Ambulanţa a fost chemată, duminică, la un alt apartament din acelaşi bloc, unde medicii au preluat un copil de trei ani care avea dureri de burtă şi de cap, dar şi vărsături. Iniţial, părinţii au refuzat internarea copilului, însă, în cele din urmă ei au decis să îl interneze, totuşi. Copilul a murit duminică, iar luni dimineaţă a murit şi mama acestuia.</p>
      <p>Doctorii au intervenit apoi pentru alţi doi copii şi patru adulţi din acelaşi imobil, care aveau aceleaşi simptome şi care au fost şi ei internaţi. În prezent 8 adulţi sunt internaţi la Spitalul Judeţean şi 9 copii la Spitalul ”Louis Ţurcanu”.</p>
      <p>Ulterior, medicii de la Ambulanţă au anunţat Direcţia de Sănătate Publică despre faptul că au avut mai multe intervenţii la aceeaşi adresă.</p>
      <p>Luni, poliţiştii au întocmit dosar penal pentru ucidere din culpă în acest caz şi continuă cercetările sub supravegherea unui procuror.</p>
      <p>Locatarii evacuaţi s-au adăpostit la rude şi prieteni. Trei persoane au fost cazate la un hotel, iar o persoană la Mitropolia Banatului. Cu toţii au primit apă şi hrană.</p>
      <p>Mitropolia Banatului a anunţat că se va implica în serviciile de înmormântare ale persoanelor decedate.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>