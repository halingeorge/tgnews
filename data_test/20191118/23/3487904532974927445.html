<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/platforma-pou-ferni-metagrafi-ston-paok"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T23:50:00+00:00"/>
    <meta property="og:title" content="Η πλατφόρμα που φέρνει μεταγραφή στον ΠΑΟΚ!"/>
    <meta property="og:description" content="Ο ιδρυτής του Transferroom μίλησε στη «Metrosport»"/>
  </head>
  <body>
    <article>
      <h1>Η πλατφόρμα που φέρνει μεταγραφή στον ΠΑΟΚ!</h1>
      <h2>Ο ιδρυτής του Transferroom μίλησε στη «Metrosport»</h2>
      <address><time datetime="2019-11-18T23:50:00+00:00">18 Nov 2019, 23:50</time> by <a rel="author">Κώστας Πετρωτός</a></address>
      <p>Μάριο Μπράνκο και Χρήστος Ακκάς ήταν μεταξύ των συμμετεχόντων στο summit του transferroom στη Μαδρίτη, της νέας ψηφιακής πλατφόρμας που φέρνει σε επαφή εκπροσώπους περισσότερων από 500 ομάδες και διευκολύνει το έδαφος για μετακινήσεις παικτών.</p>
      <p>Ο αθλητικός διευθυντής και ο αρχισκάουτ του ΠΑΟΚ είχαν 15λεπτα τετ-α-τετ με εκπροσώπους ομάδων που εκδήλωσαν ενδιαφέρον κυρίως για τον Λημνιό και τον Γιαννούλη και ενίσχυσαν ακόμη περισσότερο ένα δίκτυο συλλογής πληροφοριών άκρως σημαντικό για κάθε μεταγραφική περίοδο.</p>
      <p>Με αφορμή την παρουσία των δύο απεσταλμένων του ΠΑΟΚ στη Μαδρίτη, η "Μ" ζήτησε επιπλέον πληροφορίες για το transferroom από τον ιδρυτή του, Γιόνας Ανκερσεν. "Πρόκειται για μία ψηφιακή πλατφόρμα που απευθύνεται μόνο σε συλλόγους, λειτουργεί με μηνιαία συνδρομή και δεν παίρνει μεσιτικά από τις μεταγραφές. Περισσότεροι από 500 σύλλογοι που προέρχονται από 78 πρωταθλήματα 44 χωρών τη χρησιμοποιούν, επικοινωνώντας μεταξύ τους", μας λέει αρχικά.</p>
      <p>Σύμφωνα με στοιχεία που δημοσίευσε η ισπανική "Marca", συνολικά 312 μεταγραφικές κινήσεις (αγορές, πωλήσεις) έχουν γίνει μέσω της πλατφόρμας. Δεν αποκλείεται μία από τις ομάδες που έκαναν κίνηση να είναι και ο ΠΑΟΚ και όπως λέει ο κ. Ανκερσεν: "Ορισμένοι σύλλογοι έχουν κάνει 10, 15 μεταγραφές τα τελευταία 2,5 χρόνια, έχουν γίνει μεταγραφές και από ελληνικούς συλλόγους αλλά δεν μπορώ να πω περισσότερα”. Προσθέτει, ακόμη: "Η πιο γρήγορη εκδήλωση ενδιαφέροντος, δηλαδή, από την ώρα που ένας ποδοσφαιριστής έπαιξε ένα παιχνίδι, μέχρι μία ομάδα να ζητήσει στοιχεία του, είναι ένα λεπτό και 52 δευτερόλεπτα".</p>
      <p>Ο κ. Ανσκερσεν τονίζει, εξάλλου: "Η πλατφόρμα βάζει τις ομάδες στην ψηφιακή εποχή και η αλήθεια είναι ότι οι ελληνικές ομάδες συγκαταλέγονται στους καλούς χρήστες". Όσο για τα summit (τα event που διοργανώνονται για να συνομιλήσουν μεταξύ τους οι εκπρόσωποι των ομάδων), είναι συνολικά τρία ετησίως. Τον Νοέμβριο, τον Μάρτιο και τον Ιούλιο.</p>
      <p>"Δίνουμε στις ομάδες τη δυνατότητα να έχουν πρόσβαση σε μεγαλύτερο όγκο πληροφοριών, εξοικονομώντας χρήματα, ενώ παράλληλα αποκτούν περισσότερες επιλογές για παίκτες που ψάχνουν". Αξίζει, τέλος, να σημειωθεί ότι η εταιρία που διαχειρίζεται το transferroom έχει και Έλληνα συνεργάτη.</p>
      <p>*Από την έντυπη έκδοση της Metrosport (18/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/meta-to-aftogkol-den-mporousa-na-giriso-spiti-mou-picsvids"/>
        <a href="http://www.metrosport.gr/article/survivor-all-star-anartisi-gia-to-pii-tha-simmetaschoun-pic"/>
        <a href="http://www.metrosport.gr/article/mistirio-me-aorato-rompen-ton-ftochon-stin-tourkia"/>
        <a href="http://www.metrosport.gr/article/giakoumidis-gemise-gries-ke-to-maroko-pic"/>
        <a href="http://www.metrosport.gr/article/tragiko-lathos-stafilidi-gkol-pouki-video"/>
        <a href="http://www.metrosport.gr/article/epithesi-apo-tourkous-sta-social-media-tis-pae-aek"/>
      </related>
    </article>
  </body>
</html>