<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742377"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T23:50:00+00:00"/>
    <meta property="og:title" content="อ้างเป็นตร.กร่างกลางกรุง ยิงขู่กู้ภัยไม่ให้พาคนเจ็บส่งรพ."/>
    <meta property="og:description" content="ตำรวจเร่งสอบเหตุ หนุ่มขับเบนซ์อ้างตัวเป็นตำรวจ แต่กลับเมากร่างถือปืนขู่ชาวบ้านประสบอุบัติเหตุ พอกู้ภัยจะเข้ามาช่วยคนเจ็บกลับยิงขู่ไม่ให้ช่วย!! ภายหลังมีรถมารับหายไป ขณะที่พฐ.เข้าตรวจสอบรถเบนซ์ พบหมวกตำรวจหลังรถ พร้อมบัตรตำรวจยศ 'พ.ต.อ.'"/>
  </head>
  <body>
    <article>
      <h1>อ้างเป็นตร.กร่างกลางกรุง ยิงขู่กู้ภัยไม่ให้พาคนเจ็บส่งรพ.</h1>
      <address>
        <time datetime="2019-11-18T23:50:00+00:00">18 Nov 2019, 23:50</time>
      </address>
      <p>
        <b>ตำรวจเร่งสอบเหตุ หนุ่มขับเบนซ์อ้างตัวเป็นตำรวจ แต่กลับเมากร่างถือปืนขู่ชาวบ้านประสบอุบัติเหตุ พอกู้ภัยจะเข้ามาช่วยคนเจ็บกลับยิงขู่ไม่ให้ช่วย!! ภายหลังมีรถมารับหายไป ขณะที่พฐ.เข้าตรวจสอบรถเบนซ์ พบหมวกตำรวจหลังรถ พร้อมบัตรตำรวจยศ "พ.ต.อ."</b>
      </p>
      <p>เมื่อวันที่19 พ.ย. ร.ต.อ.เฉลิมพันธ์ ภูสมหมาย รองสว.(สอบสวน) สน.ทุ่งมหาเมฆ รับแจ้งเกิดอุบัติเหตุรถชนกันแล้วมีการใช้ปืนยิงข่มขู่ บริเวณบนสะพานไทย-ญี่ปุ่นฝั่งขาเข้ามุ่งหน้าโรงแรมดุสิตธานี แขวงลุมพินี เขตปทุมวัน กรุงเทพฯ จึงประสานเจ้าหน้าที่กองพิสูจน์หลักฐานและเจ้าหน้าที่มูลนิธิร่วมกตัญญูเข้าตรวจสอบ ที่เกิดเหตุพบจักรยานยนต์ซูเมอร์เอ็กซ์ สีเหลือง ทะเบียน 1ขฒ 6998 กรุงเทพฯ จอดอยู่ริมทางบนสะพาน ห่างออกไปพบรถนิสสัน อัลเมร่า สีดำ ทะเบียน 7กข 5693 กรุงเทพฯ สภาพกระโปรงหน้าพังยับ และห่างออกไปยังพบรถเบนซ์ อี200 สีดำ ทะเบียน พน6211 กรุงเทพฯ ซึ่งจอดเสียยางแบนทางล้อหน้าซ้ายอยู่บนสะพานเช่นกัน และ<i>พบกระสุนขนาด 9 มม. ตกอยู่ในจุดเกิดเหตุ</i> ทางตำรวจจึงเก็บไว้เป็นหลักฐานทันที</p>
      <figure>
        <img src="https://www.dailynews.co.th/admin/upload/20191119/news_DPqTzbMHsP063926_533.jpg?v=201911190711?v=6716"/>
      </figure>
      <p>สอบสวน นายชนะชล เปราะแดง อายุ 26 ปี ผู้ขับขี่จยย.ให้การว่า ตนขี่จยย.พาแม่จะไปส่งรพ.กลาง เมื่อมาถึงจุดเกิดเหตุบนสะพาน เห็นรถเบนซ์จอดเสียอยู่บนสะพาน จึงชะลอและพยายามเบี่ยงทาง แต่ทางรถนิสสันขับมาชนเท้าทำให้ตนได้รับบาดเจ็บ จังหวะนั้นทางคนขับรถเบนซ์ที่จอดเสียอยู่ได้ถือปืนลงมาจากรถ ลักษณะคล้ายคนมึนเมาก่อนโวยวายอ้างว่า ตัวเองเป็นตำรวจ "...มีปัญหาอะไรหรือเปล่า ยิงหัวเลยดีไหม..." จากนั้นก็ยึดมือถือของตนไป เพื่อจะไม่ให้ถ่ายคลิป จึงพยายามขอคืนเพราะจะโทร.หาแฟนเพื่อประสานพาแม่ไปรพ. ทำให้อีกฝ่ายยอมคืนโทรศัพท์ แต่เมื่อพอนายชนะชลโทร.หาแฟน ปรากฏว่าเจ้าของรถเบนซ์โวยวายว่าโทร.หาใคร ซึ่งระหว่างนั้นรถกู้ชีพขับมาเพื่อจะช่วยเหลือคนเจ็บ ทางเจ้าของรถเบนซ์ได้โวยวายถือปืนพร้อมพูดจาข่มขู่ ก่อนดึงกล้องหน้ารถกู้ชีพออก จากนั้นได้ชักสไลด์ปืนยิงขึ้นฟ้า 1 นัด ทำให้คนแตกตื่นกัน ไม่นานนัก็มีรถเก๋งขับมารับตัวไป<br/><br/>จากการตรวจสอบที่รถเบนซ์พบหมวกตำรวจอยู่ที่หลังรถและยังพบป้ายชื่อตำรวจยศ <b>"พ.ต.อ."</b> สังกัดอยู่ในรถเบนซ์ด้วย ทางเจ้าหน้าที่จะให้ทางพฐ.จึงเข้าเก็บหลักฐานทันที โดยหลังจากนี้จะได้เรียกผู้เกี่ยวข้องมาสอบปากคำต่อไป.</p>
      <figure>
        <img src="https://www.dailynews.co.th/admin/upload/20191119/news_WCjQsnSNrI063927_533.jpg?v=201911190711?v=7978"/>
      </figure>
      <figure>
        <img src="https://www.dailynews.co.th/admin/upload/20191119/news_SRzACzTAZS064252_533.jpg?v=201911190711?v=6204"/>
      </figure>
    </article>
  </body>
</html>