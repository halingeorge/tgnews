<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/19/fathima-latheef-case-teachers-interrogated.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T23:56:00+00:00"/>
    <meta property="og:title" content="ഫാത്തിമ കേസ്: അധ്യാപകരെ ചോദ്യം ചെയ്തു"/>
    <meta property="og:description" content="ചെന്നൈ∙ ഐഐടി മദ്രാസിലെ മലയാളി വിദ്യാർഥിനി ഫാത്തിമ ലത്തീഫിന്റെ മരണത്തിൽ ആരോപണവിധേയരായ സുദർശൻ പദ്മനാഭൻ, മിലിന്ദ് ബ്രഹ്മെ, ഹേമചന്ദ്രൻ കര എന്നീ അധ്യാപകരെ.Fathima Latheef. Fatima Latheef. Fatima Latif .Fathima Latif . Fathima Latheef News. Fathima Latheef Letter. Fathima Latheef Family . Fathima Latheef Sister. Fatima Latif IIT Madras. Fathima Latheef IIT Madras.Kerala News. Malayalam News. Manorama Online"/>
  </head>
  <body>
    <article>
      <h1>ഫാത്തിമ കേസ്: അധ്യാപകരെ ചോദ്യം ചെയ്തു</h1>
      <address><time datetime="2019-11-18T23:56:00+00:00">18 Nov 2019, 23:56</time> by <a rel="author">മനോരമ ലേഖകൻ</a></address>
      <p>ചെന്നൈ∙ ഐഐടി മദ്രാസിലെ  മലയാളി വിദ്യാർഥിനി ഫാത്തിമ ലത്തീഫിന്റെ മരണത്തിൽ ആരോപണവിധേയരായ സുദർശൻ പദ്മനാഭൻ, മിലിന്ദ് ബ്രഹ്മെ, ഹേമചന്ദ്രൻ കര എന്നീ അധ്യാപകരെ തമിഴ്നാട് ക്രൈംബ്രാഞ്ച് ചോദ്യം ചെയ്തു.</p>
      <p>ആഭ്യന്തര അന്വേഷണം പ്രഖ്യാപിക്കാത്തതിനെതിരെ തൃശൂർ സ്വദേശി അസ്‌ഹർ മൊയ്തീൻ, കാഞ്ഞിരപ്പള്ളി സ്വദേശി ജസ്റ്റിൻ ജോസഫ് എന്നിവരുടെ നേതൃത്വത്തിൽ മലയാളി വിദ്യാർഥികൾ ഐഐടി കവാടത്തിനു മുന്നിൽ നിരാഹാരം തുടങ്ങി. ഫാത്തിമയുടെ 3 സഹപാഠികളടക്കം 9 പേർ പങ്കെടുക്കുന്നു. </p>
      <p>അന്വേഷണസംഘം ഇന്നോ നാളെയോ കൊല്ലം കിളികൊല്ലൂരിലെ വീട്ടിലെത്തി മാതാപിതാക്കളുടെയും ഇരട്ട സഹോദരിയുടെയും മൊഴിയെടുക്കും. ലാപ്ടോപ്പും ടാബ്‌ലറ്റ് കംപ്യൂട്ടറും കസ്റ്റഡിയിൽ എടുത്തേക്കും.</p>
      <p>ഫാത്തിമയുടെ ഫോണിന്റെ ഫൊറൻസിക് ഫലം ലഭിച്ചശേഷമാകും പോകുക. സിബിഐ അന്വേഷണം തേടി എൻഎസ്‌‌യുഐ മദ്രാസ് ഹൈക്കോടതിയിൽ ഹർജി നൽകി. എന്നാൽ, സാങ്കേതിക പിഴവു ചൂണ്ടിക്കാട്ടി ഹർജി വീണ്ടും സമർപ്പിക്കാൻ കോടതി ആവശ്യപ്പെട്ടു.</p>
      <p>
        <b>പാർലമെന്റിൽ ബഹളം, വോക്കൗട്ട്</b>
      </p>
      <p>ഫാത്തിമയുടെ ദുരൂഹ മരണത്തിൽ ഉന്നതതല അന്വേഷണം ആവശ്യപ്പെട്ടു ലോക്സഭയിൽ പ്രതിപക്ഷ ബഹളം. ശൂന്യവേളയിൽ പ്രശ്നം ഉന്നയിച്ചിട്ടും സർക്കാർ മറുപടി നൽകാതിരുന്നതോടെയായിരുന്നു പ്രതിഷേധം. </p>
      <p>ഉന്നത വിദ്യാഭ്യാസ സെക്രട്ടറി യുടെ റിപ്പോർട്ട് പ്രകാരം നടപടിയെടുക്കുമെന്ന കേന്ദ്ര മാനവശേഷി മന്ത്രി രമേശ് പൊക്രിയാലിന്റെ. മറുപടിയിൽ അതൃപ്തരായി പ്രതിപക്ഷം ഇറങ്ങിപ്പോയി. രക്ഷിതാക്കൾക്കെതിരെ പൊലീസിനെ സമീപിച്ച ഐഐടി നടപടി ചൂണ്ടിക്കാട്ടി എൻ.കെ. പ്രേമചന്ദ്രനാണ് ആദ്യം വിഷയം ഉന്നയിച്ചത്.</p>
      <p>കുറ്റക്കാരെ സംരക്ഷിക്കുകയാണു പൊലീസെന്നു ഡിഎംകെയിലെ കനിമൊഴി ആരോപിച്ചു. സഭ നിർത്തിവച്ചു ചർച്ചയ്ക്കുള്ള പി.കെ. കുഞ്ഞാലിക്കുട്ടിയുടെ അടിയന്തര പ്രമേയനോട്ടിസ് അനുവദിച്ചില്ല. സിബിഐ അന്വേഷണം തേടി എ.എം. ആരിഫ് പ്രധാനമന്ത്രിക്കു നിവേദനം നൽകി.</p>
    </article>
  </body>
</html>