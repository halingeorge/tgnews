<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/firenze-neonata-morta-una-borsa-viva-ben-vestita-quando-stata-abbandonata-speravano-si-salvasse-7a62081e-0b01-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Firenze, neonata morta in una borsa: «Viva e ben vestita quando è stata abbandonata: speravano si salvasse»"/>
    <meta property="og:description" content="La piccola, partorita da poche ore e con il cordone ombelicale non ancora reciso, si trovava all'interno di una borsa chiusa per metà. Indossava un golfino ed era avvolta da una copertina. Attesa per l'autopsia"/>
  </head>
  <body>
    <article>
      <h1>Firenze, neonata morta in una borsa: «Viva e ben vestita quando è stata abbandonata: speravano si salvasse»</h1>
      <h2>La piccola, partorita da poche ore, si trovava all'interno di una borsa chiusa per metà. Indossava un golfino ed era avvolta da una copertina. Si attende l'autopsia</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Marco Gasperetti</a></address>
      <p>FIRENZE – La neonata forse era viva quando la mamma (o chi per lei) l’ha abbandonata in quella borsa nera accanto al contenitore dei medicinali esausti della farmacia di via San Martino a Campi Bisenzio, hinterland di Firenze. Perché alcuni indizi di quell’ultimo gesto scellerato ci raccontano che c’era ancora una scintilla di amore per quella creatura. La piccola, che non appariva prematura, era stata avvolta in una copertina di colore avana, aveva un golfino paricollo nero e la cerniera della borsa era stata chiusa a metà per coprirla dal freddo ma allo stesso tempo per consentire alla bimba di respirare. Infine la borsa era stata messa al riparo dietro il contenitore dei farmaci ma anche visibile dai passanti. Anche il luogo dove è stata abbandonata, una farmacia, probabilmente non è stato scelto a caso. «Sì, forse qualcuno ha sperato che la bambina si salvasse», confermano gli investigatori.</p>
      <figure>
        <img src="https://images2.corriereobjects.it/methode_image/2019/11/19/Interni/Foto%20Interni/Firenze2.PNG?v=201911192132"/>
        <figcaption>La borsa in cui è stata rinvenuta la neonata. Fonte: foto Sestini</figcaption>
      </figure>
      <h4>Sciagurate illusioni</h4>
      <p>La piccola, partorita da poche ore con il cordone ombelicale non ancora reciso, è stata trovata morta da una pattuglia dei carabinieri che erano stati avvertiti da due dipendenti della farmacia comunale Farmapiana Spa di via San Martino, intorno alle 11.45 di ieri mattina. Che dopo aver visto la borsa di tela, di tipo sportivo con i manici, avevano chiamato il 112 come a volte si fa quando qualche «oggetto sospetto» viene abbandonato in strada o vicino a un negozio, senza neppure immaginare che lì dentro ci fosse quel corpicino. <br/>La neonata, di carnagione chiara, era morta probabilmente da poco e forse era stata lasciata lì prima dell’apertura della farmacia. Solo ipotesi, però, perché soltanto l’autopsia sul corpo della neonata che sarà eseguita oggi e l’analisi delle videocamere di sorveglianza, che certamente hanno inquadrato il responsabile del gesto, potranno raccontare la verità. <br/>I carabinieri del nucleo investigativo di Firenze, al comando del colonnello Carmine Rosciano, sino a tarda sera hanno ascoltato testimoni e visionato i filmati. E la procura (le indagini sono coordinate dal sostituto Concetta Gintoli) ha aperto un fascicolo per infanticidio.</p>
      <figure>
        <img src="https://images2.corriereobjects.it/methode_image/2019/11/19/Interni/Foto%20Interni/Firenze3.PNG?v=201911192132"/>
        <figcaption>Fonte: foto Sestini</figcaption>
      </figure>
      <h4>Ipotesi e reazioni</h4>
      <p>L’idea degli investigatori è che ci si trovi di fronte a una storia di degrado sociale e di ignoranza. Perché chi ha lasciato morire quella figlia appena partorita, non solo non sapeva che sarebbe stato possibile farla nascere in ospedale in incognito (in Toscana c’è un progetto chiamato Mamma Segreta) e poi decidere se darla in adozione, ma che proprio a Firenze ci sono due «culle termiche» che, come per l’antica “ruota degli esposti” dell’istituto degli Innocenti, è possibile abbandonare in sicurezza il neonato con la certezza che sarà accudito immediatamente. «È una delle tante cose messe in campo dalla sanità toscana ma che evidentemente non sono bastate. Bisogna farle conoscere ancora di più», ha commentato ieri l’assessore regionale alla Sanità, Stefania Saccardi. <br/>La notizia della morte della neonata ha provocato profondo cordoglio in città. «La morte di questa piccola fa ipotizzare una situazione di grave difficoltà che non si è stati capaci di intercettare», ha commentato l’arcivescovo di Firenze, Giuseppe Betori.</p>
    </article>
  </body>
</html>