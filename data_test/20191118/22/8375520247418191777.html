<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/advokat-poroshenka-poobicyav-prityagnuti-do-vidpovidalnosti-trubu-ta-portnova-640803.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T22:17:54+00:00"/>
    <meta property="og:title" content="Адвокат Порошенка пообіцяв притягнути до відповідальності Трубу та Портнова"/>
    <meta property="og:description" content="Адвокат вважає, що ця справа проти Порошенка — провокація проти генпрокурора Руслана Рябошапки"/>
  </head>
  <body>
    <article>
      <h1>Адвокат Порошенка пообіцяв притягнути до відповідальності Трубу та Портнова</h1>
      <address>
        <time datetime="2019-11-18T22:17:54+00:00">18 Nov 2019, 22:17</time>
      </address>
      <h4>Адвокат вважає, що ця справа проти Порошенка — провокація проти генпрокурора Руслана Рябошапки</h4>
      <p>Захист п’ятого президента Петра Порошенка обіцяє «йти до кінця» і притягнути до відповідальності тих, хто причетний до справи проти нього у Держбюро розслідувань, а саме — очільника ДБР Романа Трубу та Андрія Портнова, заступника голови адміністрації президента часів Януковича.</p>
      <p>Про це в ефірі програми «Нині вже» <a href="https://hromadske.ua/posts/advokat-poroshenka-poobicyav-prityagnuti-do-vidpovidalnosti-trubu-ta-portnova">на hromadske </a>заявив адвокат Порошенка Ігор Головань.</p>
      <p>Він розповів, що захисники Порошенка подали клопотання про закриття цієї справи, а 15 листопада суд зобов’язав ДБР розглянути його.</p>
      <p>«Відповідно, я думаю, ще одним елементом, чому вони так поспішали (передати підозру Порошенку до ГПУ — ред.) — вони вирішили позбавитися цих матеріалів і не давати відповідь по суті тих документів, які ми представили в ДБР», — сказав захисник.</p>
      <p>Адвокат <a href="https://glavcom.ua/news/advokat-poroshenka-nazvav-pidozru-eksprezidentu-provokacijeyu-proti-ryaboshapki-640787.html">вважає, що ця справа — провокація проти генпрокурора Руслана Рябошапки.</a></p>
      <p>«Це відверта провокація, це абсолютно нікчемна з юридичної точки зору річ, і ми підемо до логічного завершення в справі про притягнення до відповідальності осіб, які це організували, перш за все Труби і Портнова, а також їхніх спільників», — наголосив Головань.</p>
      <p>Нагадаємо, Державне бюро розслідувань <a href="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html">направило в Генпрокуратуру проєкт повідомлення про підозру п'ятому президенту України Петру Порошенку</a>. </p>
      <p>«Проєкт підозри підготовлено і направлено в прокуратуру в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року. У документі йдеться про підозру п'ятому президенту України в скоєнні кримінальних злочинів, передбачених ч. 3 ст. 109 і ч. 2 ст. 364 Кримінального кодексу України», - йдеться у повідомленні пресслужби ДБР.</p>
      <p>Крім цього, слідчі ДБР направили в прокуратуру проєкт подання до Верховної Ради про надання згоди на притягнення до кримінальної відповідальності п'ятого президента України, який є чинним народним депутатом.</p>
      <p>Раніше ДБР відкрило справу про «захоплення влади» за фактом призначення Порошенком двох членів ВРП <a href="http://reyestr.court.gov.ua/Review/81476311">попри заборону суду</a>.</p>
      <blockquote><b>Читайте також: <br/></b><br/>   •  <b><a href="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html">«Конвульсії Труби». У Порошенка відповіли на заяву ДБР про підозру<br/></a></b>   •  <br/><b><a href="https://glavcom.ua/publications/za-shcho-vlada-koshmarit-poroshenka-640771.html">За що влада «кошмарить» Порошенка?</a></b></blockquote>
      <related>
        <a href="https://glavcom.ua/news/advokat-poroshenka-nazvav-pidozru-eksprezidentu-provokacijeyu-proti-ryaboshapki-640787.html"/>
        <a href="https://glavcom.ua/news/aslund-nazvav-peresliduvannya-poroshenka-politichnoyu-spravoyu-640783.html"/>
        <a href="https://glavcom.ua/publications/za-shcho-vlada-koshmarit-poroshenka-640771.html"/>
      </related>
    </article>
  </body>
</html>