<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_19/svolta-usa-gli-insediamenti-israele-non-sono-illegali-0feac976-0a57-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Svolta Usa: «Gli insediamenti di Israele non sono illegali»"/>
    <meta property="og:description" content="Svolta degli Stati Uniti: «Gli insediamenti di Israele non sono illegali». Il segretario di Stato Mike Pompeo ripudia il parere espresso nel 1978 che li definiva «un ostacolo alla pace» e riporta gli Usa sulle posizioni sostenute da Ronald Reagan"/>
  </head>
  <body>
    <article>
      <h1>Svolta Usa: «Gli insediamenti di Israele non sono illegali»</h1>
      <h2>Il segretario di Stato Mike Pompeo ripudia il parere espresso nel 1978 che li definiva «un ostacolo alla pace» e riporta gli Stati Uniti sulle posizioni sostenute da Reagan</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Davide Frattini, corrispondente da Gerusalemme</a></address>
      <p>I predecessori alla Casa Bianca li hanno definiti «un ostacolo alla pace». Donald Trump è invece convinto che continuare a discuterne sia il vero ostacolo. «Non consideriamo più gli insediamenti israeliani contrari alla legalità internazionale», annuncia Mike Pompeo. Ripudia così il parere espresso nel 1978 dal Dipartimento di Stato che adesso è lui a guidare e riporta gli Stati Uniti sulle posizioni espresse da Ronald Reagan. L’ex capo della Cia spiega che la legittimità o meno degli insediamenti deve essere affrontata dai giudici israeliani e definisce la questione una «distrazione». La stessa linea usata quando gli americani hanno riconosciuto Gerusalemme come capitale dello Stato ebraico: Trump e i suoi consiglieri tolgono dal tavolo tutte le questioni più complesse, suggeriscono che la comunità internazionale ne debba restare fuori.</p>
      <p><b>«L’accordo del secolo» promesso dal presidente resta però lontano dall’essere realizzato, il piano non è ancora stato reso pubblico.</b> Per ora ufficiali sono solo gli avvertimenti dell’ambasciata ai cittadini americani che si muovono a Gerusalemme, in Cisgiordania e Gaza: la decisione sugli insediamenti rischia di rialzare la tensione. Le parole di Pompeo sono subito respinte dal presidente palestinese Abu Mazen («Washington non può annullare le disposizioni del diritto internazionale») e dagli europei che continueranno a considerare illegali le colonie costruite sulle terre arabe catturate nella guerra del 1967. Con questa mossa Trump sembra ancora una volta venire in soccorso di Benjamin Netanyahu. Che dichiara: «la decisione riflette una verità storica, il popolo ebraico non è colonialista, straniero in Giudea e Samaria», come la maggior parte degli israeliani chiama la Cisgiordania. Il premier può sorridere per la prima volta da settimane: non è riuscito a formare una coalizione di governo e il procuratore generale sta per annunciarne l’incriminazione.</p>
    </article>
  </body>
</html>