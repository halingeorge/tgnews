<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622233/%D8%B8%D8%B1%DB%8C%D9%81-%D8%A7%D8%B9%D8%AA%D8%B1%D8%A7%D8%B6-%D9%82%D8%A7%D9%86%D9%88%D9%86%E2%80%8C%D9%85%D9%86%D8%AF-%D8%AD%D9%82-%D9%85%D8%B1%D8%AF%D9%85-%D8%A7%D8%B3%D8%AA%7C-%D8%AD%D9%85%D8%A7%DB%8C%D8%AA-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%AF%D8%B1%D9%88%D8%BA%DB%8C-%D8%B4%D8%B1%D9%85%E2%80%8C%D8%A2%D9%88%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T22:54:00+00:00"/>
    <meta property="og:title" content="ظریف: اعتراض قانون‌مند حق مردم است| حمایت آمریکا از مردم ایران دروغی شرم‌آور است"/>
    <meta property="og:description" content="وزیر امور خارجه ایران در واکنش به اظهارات مداخله جویانه کاخ سفید و وزیر امور خارجه آمریکا و برخی دولت های اروپایی در خصوص ناآرامی‌های اخیر در برخی شهرهای ایران اظهار داشت: رژیمی که با اِعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می شود، هیچگاه نمی تواند ادعای وقیحانه حمایت از مردم ایران داشته باشد."/>
  </head>
  <body>
    <article>
      <h1>ظریف: اعتراض قانون‌مند حق مردم است| حمایت آمریکا از مردم ایران دروغی شرم‌آور است</h1>
      <h2>در واکنش به اظهارات مقامات آمریکا و اروپا درباره اعتراضات ایران</h2>
      <address>
        <time datetime="2019-11-18T22:54:00+00:00">18 Nov 2019, 22:54</time>
      </address>
      <p>
        <i>وزیر امور خارجه ایران در واکنش به اظهارات مداخله جویانه کاخ سفید و وزیر امور خارجه آمریکا و برخی دولت های اروپایی در خصوص ناآرامی‌های اخیر در برخی شهرهای ایران اظهار داشت: رژیمی که با اِعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می شود، هیچگاه نمی تواند ادعای وقیحانه حمایت از مردم ایران داشته باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد جواد ظریف افزود: اعتراض قانون مند حق مردم است که در قانون اساسی جمهوری اسلامی ایران به رسمیت شناخته شده است و نیازی به یادآوری و حمایت مزورانه رژیم هایی که هدف رسمی خود را وادار کردن ایران به اجرای خواسته‌های غیرمشروع و ضد قانونی آنها از طریق تحمیل فشار اقتصادی - حتی در حوزه غذا و دارو - بر شهروندان ایرانی اعلام کرده‌اند، ندارد.</p>
      <p>وزیر امور خارجه اعلام حمایت مقام های آمریکایی از "مردم ایران" را دروغی شرم آور خواند و تاکید کرد: رژیمی که با اعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می شود هیچگاه نمی تواند ادعای وقیحانه حمایت از مردم ایران داشته باشد. آقای پمپئو نخست باید پاسخگوی اقدامات اعلام شده تروریستی و جنایت علیه بشریت ضد مردم ایران باشد.</p>
      <figure>
        <img src="https://aftabnews.ir/files/fa/news/1398/8/27/360948_433.jpg"/>
      </figure>
      <p>به گزارش دوشنبه شب اداره کل اطلاع‌رسانی و امور سخنگویی وزارت امور خارجه، ظریف تصریح کرد: کشورهایی که نتوانسته‌اند از خود هیچ توان و اراده‌ای در برابر تروریسم اقتصادی آمریکا نشان دهند و اکنون برای پنهان کردن ناتوانی خود از آشوب و برهم زدن نظم عمومی حمایت سیاسی و میدانی می‌نمایند، مسئولیت کلیه عواقب تحریکات خطرناک خود را بر عهده خواهند داشت.</p>
    </article>
  </body>
</html>