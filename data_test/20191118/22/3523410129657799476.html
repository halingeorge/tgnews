<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640602/%D9%88%D8%A7%D9%84-%D8%A7%D8%B3%D8%AA%D8%B1%DB%8C%D8%AA-%DA%98%D9%88%D8%B1%D9%86%D8%A7%D9%84-%D8%A7%D8%B2-%D8%AF%D8%B3%D8%AA%DA%A9%D8%A7%D8%B1%DB%8C-%D9%86%D8%AA%D8%A7%DB%8C%D8%AC-%D8%AC%D8%B3%D8%AA%D8%AC%D9%88-%D8%AA%D9%88%D8%B3%D8%B7-%DA%AF%D9%88%DA%AF%D9%84-%D9%85%DB%8C%E2%80%8C%DA%AF%D9%88%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T22:38:00+00:00"/>
    <meta property="og:title" content="وال استریت ژورنال از دستکاری نتایج جستجو توسط گوگل می‌گوید"/>
    <meta property="og:description" content="به گزارش وال استریت ژورنال گوگل نتایج جستجو را به نفع کسب و کارهای بزرگ تغییر می دهد."/>
  </head>
  <body>
    <article>
      <h1>
        <a href="https://www.bultannews.com/fa/news/640602/%D9%88%D8%A7%D9%84-%D8%A7%D8%B3%D8%AA%D8%B1%DB%8C%D8%AA-%DA%98%D9%88%D8%B1%D9%86%D8%A7%D9%84-%D8%A7%D8%B2-%D8%AF%D8%B3%D8%AA%DA%A9%D8%A7%D8%B1%DB%8C-%D9%86%D8%AA%D8%A7%DB%8C%D8%AC-%D8%AC%D8%B3%D8%AA%D8%AC%D9%88-%D8%AA%D9%88%D8%B3%D8%B7-%DA%AF%D9%88%DA%AF%D9%84-%D9%85%DB%8C%E2%80%8C%DA%AF%D9%88%DB%8C%D8%AF">وال استریت ژورنال از دستکاری نتایج جستجو توسط گوگل می‌گوید</a>
      </h1>
      <h2>به گزارش وال استریت ژورنال گوگل نتایج جستجو را به نفع کسب و کارهای بزرگ تغییر می دهد.</h2>
      <address><time datetime="2019-11-18T22:38:00+00:00">18 Nov 2019, 22:38</time> by <a rel="author">بولتن نیوز | bultannews.com</a></address>
      <p><b>گروه IT:</b> به گزارش وال استریت ژورنال<b> گوگل</b> نتایج جستجو را به نفع کسب و کارهای بزرگ تغییر می دهد. علاوه بر این گفته شده که گوگل نتایج اطلاعات تکمیل خودکار را دستکاری می کند تا موضوعات حساسی از جمله مهاجرت و سقط جنین حذف شوند. <b>CNBC</b> هم گزارش کرده که جمعی از دادستان های ایالتی آمریکا در حال تحقیق در مورد راهکارهای ضد رقابتی جستجوی گوگل هستند.   <br/>به گزارش بولتن نیوز به نقل از دیجیاتو، گوگل برای سال ها است که دستکاری در نتایج جستجو را انکار می کند. اما گزارش <b>وال استریت ژورنال</b> اشاره به دستکاری الگوریتم های جستجو به طرز نگران کننده ای دارد. گفته شده که غول جستجو، برخی از وب‌سایت‌ها را به طور تمام و کمال در<b> لیست سیاه</b> خود قرار می دهد و آنها را از نتایج جستجو حذف می کند. در مورد دستکاری نتایج جستجو به نفع شرکت های بزرگ به عنوان مثال اشاره شده که نتایج مرتبط با<b> فروشگاه آمازون</b> در جستجوها بهبود می‌یابند و در بخش های بالاتری قرار می گیرند.<br/><br/>وال استریت ژورنال همچنین معتقد است که گوگل در مقایسه با رقبایی از جمله<b> بینگ</b>، <b>یاهو</b> و <b>داک‌داک‌گو</b> نتایج مرتبط با تکمیل خودکار جستجوی موضوعات حساس را با موارد ایمن تری جایگزین می کند. گوگل اما همواره از اعلام نحوه کارکرد الگوریتم های جستجویش خودداری کرده و این گونه استدلال می کند که اگر الگوریتم‌هایش به طور عمومی منتشر شود ممکن است از آنها سوء استفاده شود.</p>
      <figure>
        <img src="https://www.bultannews.com/files/fa/news/1398/8/27/1198755_915.jpg"/>
      </figure>
      <p>در پاسخ به موضوع دستکاری نتایج جستجو، گوگل اعلام کرده که در مورد مواردی از قبیل<b> قابلیت های ویژه جستجو</b> از جمله تکمیل خودکار، تلاش برای مبارزه با انتشار اطلاعات اشتباه و این واقعیت که تغییراتی که در جستجو اعمال می کند به نفع کاربران است و نه ارتباطات تجاری، به طور شفاف و کاملاً عمومی عمل می کند. گوگل همچنین افزوده که امروزه هم همان کاری را می کند که برای مدت ها انجام می داده؛ فراهم کردن نتایج مرتبط از قابل اعتمادترین منابع در دسترس.<br/><br/>پیش از این هم اعلام شده بود که دادستان های تقریباً تمامی ایالات های آمریکا به دنبال بررسی قوانین مرتبط با ضد انحصار در مورد گوگل هستند. این تحقیقات در ابتدا توسط <b>«کِن پکستون»</b> دادستان ایالات تگزاس رهبری می شد. پکستون در ماه گذشته میلادی گفته بود که تحقیقات در ابتدا روی کسب و کار تبلیغات گوگل متمرکز خواهد شد؛ بخشی که در حوزه تبلیغات به یکه تازی ادامه می دهد.</p>
    </article>
  </body>
</html>