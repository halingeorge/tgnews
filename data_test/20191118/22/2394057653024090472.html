<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/18/remaster-diablo-ii-prawdopodobnie-nigdy-nie-powstanie-przez-utrate-kodu-zrodlowego.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-18T22:45:00+00:00"/>
    <meta property="og:title" content="Remaster Diablo II prawdopodobnie nigdy nie powstanie przez utratę kodu źródłowego"/>
    <meta property="og:description" content="Twórcy pierwowzoru przyznali, że natrafili na pewien problem podczas tworzenia drugiej odsłony kultowego cyklu."/>
  </head>
  <body>
    <article>
      <h1>Remaster Diablo II prawdopodobnie nigdy nie powstanie przez utratę kodu źródłowego</h1>
      <h2>Twórcy pierwowzoru przyznali, że natrafili na pewien problem podczas tworzenia drugiej odsłony kultowego cyklu.</h2>
      <address><time datetime="2019-11-18T22:45:00+00:00">18 Nov 2019, 22:45</time> by <a rel="author">Maria Wawrzyniak</a></address>
      <p>Już od jakiegoś czasu w internecie krążą plotki na temat potencjalnego <b>remastera legendarnego <i>Diablo II</i></b>. Część graczy spodziewała się oficjalnej zapowiedzi podczas tegorocznego BlizzConu, jednak finalnie zakończyliśmy go <i>tylko</i> (i w sumie większości to zdecydowanie wystarcza) z <a href="https://www.gram.pl/news/2019/11/01/blizzcon-2019-oficjalna-zapowiedz-diablo-vi-doczekalismy-sie.shtml">ogłoszeniem</a> czwartej części kultowego cyklu. Ponadto sami twórcy oryginalnej wersji uważają, że <b>szanse na powstanie remastera dwójki są bardzo, <i>bardzo</i> małe</b>. Właściwie to praktycznie ich nie ma – <b>kod źródłowy gry został bowiem uszkodzony</b>. Serwis GameSpot <a href="https://www.gamespot.com/articles/how-diablo-2-was-almost-lost-and-why-a-remaster-is/1100-6471517/">opublikował</a> niedawno obszerniejszy wpis na ten temat, choć muszę przyznać, że nie do końca zrozumiałam wszystkie wypowiedzi. Ale do rzeczy!</p>
      <figure>
        <img src="https://img6.gram.pl/hnnf20191118223307950rpzm.jpg"/>
      </figure>
      <p><b>W ubiegły weekend odbył się ExileCon 2019, czyli impreza poświęcona grze <i>Path of Exile</i>.</b> <b>Gośćmi imprezy byli jednakże nie tylko deweloperzy darmowego konkurenta <i>Diablo III</i>, ale również trójka ojców marki <i>Diablo</i>: Max i Erich Schaefer oraz David Brevik.</b> Podczas jednego z paneli zadano im <b>pytanie dotyczące najstraszniejszego momentu w czasie produkcji drugiej części cyklu</b>. Odpowiedzią było przytoczenie sytuacji, kiedy <b>po jedenastu godzinach prac deweloperzy bezpowrotnie utracili rdzeń kodu i wszelkie zasoby, a że nie przewidzieli takiego obrotu sprawy, to również nie przygotowali żadnej kopii zapasowej</b>. Na początku wpadli w panikę, lecz po pewnym czasie ostatecznie sobie poradzili – udało im się odtworzyć niektóre elementy z wersji tekstowych zachowanych na domowych komputerach producentów. Co nie zmienia faktu, że część zasobów i tak przepadła.</p>
      <blockquote>Ostatecznie udało nam się większość rzeczy odtworzyć korzystając z wersji, które mieliśmy na swoich domowych komputerach. Ja miałem nieco informacji. Wróciłem do domu, wyciągnąłem dysk twardy czy cokolwiek wtedy mieliśmy. Spędziłem kilka dni na rekonstrukcji, co zakończyło się wprawdzie sukcesem i działało, pomijając fakt, że utraciliśmy całą historię. Straciliśmy wiele materiałów, w tym artystycznych. Stworzenie remastera Diablo II byłoby dla Blizzarda niezwykle trudnym zadaniem, ponieważ wszystkie użyte przez nas zasoby zwyczajnie przepadły. Musielibyśmy je tworzyć od samego początku. (Erich Schaefer)</blockquote>
      <p>Pozostaje więc kwestia tego, co się stało z materiałami, które odtworzono znacznie później – w końcu <i>Diablo II</i> doczekało się wielu aktualizacji i dodatku <i>Lord of Destruction</i>. Zawsze istnieje opcja, że wypowiedzi zostały wyjęte z kontekstu, więc trudno jest znaleźć logiczne wytłumaczenie, które połączyłoby wszystkie fakty.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>