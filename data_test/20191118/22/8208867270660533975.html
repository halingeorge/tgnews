<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/18/news/euro_2020_italia-armenia_9-1_gli_azzurri_centrano_l_11_successo_di_fila-241379678/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T22:51:00+00:00"/>
    <meta property="og:title" content="Qualificazioni Europei 2020, Italia-Armenia 9-1: gli azzurri centrano l'11° successo di fila"/>
    <meta property="og:description" content="La Nazionale chiude l'anno solare con 10 vittorie e con 10 successi in 10 gare nel girone: non era mai successo. Doppiette di immobile e Zaniolo e reti di"/>
  </head>
  <body>
    <article>
      <h1>Qualificazioni Europei 2020, Italia-Armenia 9-1: gli azzurri centrano l'11° successo di fila</h1>
      <h2>La Nazionale chiude l'anno solare con 10 vittorie e con 10 successi in 10 gare nel girone: non era mai successo. Doppiette di immobile e Zaniolo e reti di Barella, Romagnoli, Jorginho su rigore, Orsolini e Chiesa</h2>
      <address><time datetime="2019-11-18T22:51:00+00:00">18 Nov 2019, 22:51</time> by <a rel="author">JACOPO MANFREDI</a></address>
      <p><b>PALERMO</b> - Mancini entra sempre più nella storia azzurra. Grazie al 9-1 all'Armenia (massimo scarto dopo il 9-0 agli Usa alle Olimpiadi del 1948, a pari merito con un 11-3 all'Egitto alle Olimpiadi 1928), allunga a 11 il primato assoluto di vittorie consecutive sulla panchina della Nazionale, stabilisce il nuovo record di successi nell'anno solare (10) e chiude le qualificazioni europee con un primato che resterà scolpito negli annali: 10 vittorie in 10 gare. Certo non serviva un'impresa per battere un'Armenia senza più stimoli ma l'Italia ha fatto il suo dovere alla grande mostrando una determinazione e una ferocia che raramente si sono ammirati in passato in gare che non mettevano nulla in palio.</p>
      <h3>Zaniolo, Tonali e Di Lorenzo, prove convincenti</h3>
      <p>Il ct si aspettava una risposta soprattutto da cinque giocatori, che ancora non sono sicuri di un posto tra i 23 che andranno alla fase finale: Di Lorenzo, Romagnoli, Biraghi, Tonali e Zaniolo. E risposte confortanti le ha avute soprattutto da Di Lorenzo, Tonali e Zaniolo, che hanno confermato di essere interessantissime alternative. Il terzino del Napoli, come già contro il Liechtenstein, si è proposto con assiduità sulla fascia destra in fase di spinta; il regista del Brescia, alla terza presenza, ha giocato con impressionante lucidità e semplicità, sembrando da sempre inserito nel centrocampo azzurro; infine, il romanista, autore di una doppietta e un assist, ha interpretato alla perfezione il ruolo di vice-Bernardeschi spaziando su tutto il fronte d'attacco e mostrando un'inattesa e piacevole intesa con Immobile.</p>
      <h3>Immobile e Chiesa in forma Europeo, stupisce Orsolini</h3>
      <p>A proposito di Immobile, il centravanti della Lazio ha confermato di essere in grande forma. Lui agli Europei sicuramente ci sarà assieme a Chiesa (un gol e due assist): i due fino all'ultimo proveranno a mettere in difficoltà Mancini nei ballottaggi con Belotti e Bernardeschi. Non è stata, invece, una partita attendibile per Romagnoli, malgrado il gol piuttosto casuale, e Biraghi visto che l'Armenia non si è rivelato avversario in grado da impensierire gli azzurri a tal punto da mettere in luce le loro qualità. Merita, invece, una citazione Orsolini che, gettato nella mischia nella ripresa, ha messo subito in mostra grinta e qualità, realizzando un gol, procurandosi un rigore e confezionando l'assist per il 9-1 finale di Chiesa.</p>
      <h3>Doppietta di Immobile nel primo tempo</h3>
      <p>La partita, di fatto, si è chiusa già dopo 9 minuti: l'Armenia ha avuto la palla per sorprendere in contropiede gli azzurri dopo 5 minuti ma l'ha sciupata con Babayan che ha calciato addosso a Sirigu. L'Italia ha ringraziato ed è passata con un colpo di testa di Immobile su cross di Chiesa. Palla al centro ed è subito arrivato il 2-0, firmato da Zaniolo con un preciso rasoterra su lancio di Immobile. L'Armenia non ha sfruttato con Karapetyan un regalo di Bonucci (pallonetto sulla traversa a Sirigu battuto) e ha subito il 3-0: stavolta è stato il turno di Barella, servito al limite da un illuminante lancio di Bonucci, prontamente riscattatosi. Chiesa ha colpito un palo prima del 4-0 siglato da Immobile, lanciato in verticale da Zaniolo. Prima della fine del tempo è arrivato il secondo palo azzurro, colpito ancora da uno scatenato Immobile.</p>
      <h3>Show di Orsolini nella ripresa</h3>
      <p>Nella ripresa, con Orsolini al posto di Barella e Zaniolo arretrato in mediana, l'Italia ha dilagato ulteriormente. Dopo il terzo palo della serata, colpito ancora da Chiesa, ecco il 5-0, timbrato da Zaniolo con un gran sinistro dal limite su assist di Jorginho. Al 72' Romagnoli ha segnato sugli sviluppi di un angolo sfruttando un errato disimpegno di Hambartsumyan, quindi ci ha pensato Jorginho a segnare il 7-0 su rigore procurato da Orsolini. L'esterno del Bologna si è tolto la soddisfazione di segnare l'8-0 con un colpo di testa su cross di Chiesa e poi, dopo la rete della bandiera di Babayan che ha rovinato l'esordio a Meret, ha restituito il favore all'attaccante della Fiorentina che finalmente ha fatto centro con un perfetto colpo di testa. E così dopo 71 anni Mancini si è tolto anche la soddisfazione di far tornare la Nazionale a segnare 9 reti.<br/><br/><b>ITALIA-ARMENIA 9-1 (4-0) </b><br/><b>Italia</b> (4-3-3): Sirigu (31′ st Meret); Di Lorenzo, Bonucci (24′ st Izzo), Romagnoli, Biraghi; Tonali, Jorginho, Barella (1′ st Orsolini); Zaniolo, Immobile, Chiesa. All.: Mancini.<br/><b>Armenia</b> (5-4-1): Hayrapetyan; Hambardzumyan, Haroyan, Calisir, Ishkhanyan (24′ st Sarkisov), K. Hovhannisyan; Babayan, A. Grigoryan (15′ st Simonyan), Yedigaryan (37′ st Avetysian), Barseghyan; Karapetyan. All.: Khashmanyan.<br/><b>Arbitro</b>: Lopes Martins (Portogallo).<br/><b>Reti</b>: nel pt 8′ e 33′ Immobile, 9′ Zaniolo, 29′ Barella; nel st 19′ Zaniolo, 28′ Romagnoli, 30′ Jorginho (rigore), 32′ Orsolini 34′ Babayan, 36′ Chiesa.<br/><b>Angoli</b>: 5-4 per l'Italia.<br/><b>Recupero</b>: 0′ e 2′.<br/><b>Ammoniti</b>: Haroyan per gioco scorretto.<br/><b>Spettatori</b>: 35.000.</p>
    </article>
  </body>
</html>