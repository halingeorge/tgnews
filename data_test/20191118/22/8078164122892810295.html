<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/maltempo-italia-32-vittime-l-anno-eventi-estremi-4500-sfollati-a6de36c8-0ab7-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Maltempo, in Italia 32 vittime l’anno per «eventi estremi». 4.500 sfollati"/>
    <meta property="og:description" content="Il rapporto di Legambiente: negli ultimi nove anni, inondazioni in 350 Comuni. Città a rischio per piogge e per ondate di calore"/>
  </head>
  <body>
    <article>
      <h1>Maltempo, in Italia 32 vittime l’anno per «eventi estremi». 4.500 sfollati</h1>
      <h2>Il rapporto di Legambiente: negli ultimi nove anni si sono verificate inondazioni in 350 Comuni. Le città del Belpaese sono a rischio sia per le piogge che per le ondate di calore. E il caldo potrebbe causare 200mila morti in Europa entro fine secolo</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Redazione online</a></address>
      <p>Il clima è cambiato. Ora è il momento di cambiare le politiche e le modalità di intervento. «Nelle città l’aumento delle temperature è già in corso da anni». Con conseguenze drammatiche, afferma Legambiente, che ha presentato a Roma <a href="https://www.legambiente.it/wp-content/uploads/2019/11/Il-Clima-e%CC%80-gia%CC%80-cambiato-2019.pdf">il rapporto 2019 dell’Osservatorio sui cambiamenti climatici. </a>Un elenco di eventi «estremi», che vanno da piogge intense, a trombe d’aria e ondate di calore, che negli ultimi nove anni hanno messo in ginocchio 350 Comuni, con 563 eventi registrati e solo nel 2018 hanno registrato 148 episodi che hanno causato 32 vittime e oltre 4.500 sfollati: un bilancio superiore alla media degli ultimi cinque anni, che in totale hanno registrato un bilancio di 68 morti.</p>
      <h4>I responsabili</h4>
      <p>Principali responsabili, l’impermeabilizzazione dei suoli, i sistemi energetici e le automobili. «In Italia questi processi riguardano in particolare alcune città e vanno studiati con attenzione», anche per l’impatto sanitario su alcune fasce della popolazione. Inoltre, denuncia l’organizzazione, «gli impatti di piogge sempre più intense sta mettendo in crisi le aree urbane, da un lato rendendo insicuri strade e spazi aperti, dall’altro per le difficoltà di gestione di periodi di siccità si ripetono con sempre maggiore frequenza con conseguenze sugli approvvigionamenti idrici».</p>
      <h4>L’impatto sull’economia</h4>
      <p>I mutamenti climatici, al centro dell’attenzione scientifica in tutto il mondo e delle politiche europee, hanno un pesante impatto sulle economie. Secondo alcune stime, in Italia, se l’Accordo di Parigi non sarà rispettato, i danni economici potrebbero far calare del 7% il Pil pro-capite. Mentre in Russia potrebbe scendere dell’8,93%, negli Stati Uniti del 10,52% e in Canada circa del 13%.</p>
      <h4>Ondate di calore</h4>
      <p>Tra i dati contenuti nel rapporto di Legambiente, le «ondate di calore» e le loro conseguenze sulla popolazione. A livello europeo, le conseguenze rischiano di essere drammatiche, con stime che parlano, in assenza di azioni di adattamento, di ondate di calore che potrebbero provocare entro la fine del secolo circa 200mila morti all’anno. Legambiente analizza anche la temperatura media delle città italiane, che continua a salire a ritmi maggiori di quanto avviene nel resto del Paese. Secondo le elaborazioni dell’Osservatorio meteorologico Milano Duomo si registrano picchi a Milano con +1,5 gradi, Bari (+1) e Bologna (+0,9) a fronte di una media nazionale delle aree urbane di +0,8 gradi nel periodo 2001-2018. L’impatto sarà maggiore sulle fasce di popolazione più povere che non dispongono di sistemi di raffrescamento. In Italia il fenomeno della povertà energetica riguarda già oggi oltre 4 milioni di famiglie.</p>
      <h4>Alluvioni</h4>
      <p>I costi delle alluvioni fluviali potrebbero superare i 10 miliardi di euro all’anno. Sono 40, secondo le elaborazioni di Enea, le aree a maggior rischio in Italia a causa dell’innalzamento del livello dei mari. A rischio sono anche città come Venezia, Trieste, Ravenna, la foce del Pescara, il golfo di Taranto, La Spezia, Cagliari, Oristano, Trapani, Marsala, Gioia Tauro. Un’indagine di Climate Central, pubblicata sulla rivista Nature, riferisce inoltre che, se i ghiacciai continueranno a sciogliersi al ritmo attuale, 300 milioni di persone che vivono in aree costiere saranno sommerse dall’oceano almeno una volta l’anno entro il 2050. Uno scenario che viene disegnato anche calcolando la possibilità che le barriere fisiche che erigono contro il mare saranno potenziate.</p>
      <h4>L’appello</h4>
      <p>A margine della presentazione del rapporto - realizzato in collaborazione con Unipol - Legambiente ha lanciato un appello al governo: «Chiediamo l’adozione urgente di un piano di adattamento ai cambiamenti climatici, di riaprire una Struttura di missione governativa che se ne occupi» e di approvare «una legge che metta in sicurezza i nostri territori» - ha detto Edoardo Zanchini, vice presidente dell’organizzazione. «Anche gli ultimi eventi che hanno caratterizzato il nostro Paese - ha aggiunto - da Matera a Pisa a Venezia fino all’Alto Adige ci dimostrano quanto sia urgente avere una nuova politica di adattamento al clima e fermare il dissesto idrogeologico».</p>
    </article>
  </body>
</html>