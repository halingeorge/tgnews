<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://narodna-pravda.ua/2019/11/18/vybuhy-u-balakliyi-stalo-vidomo-im-ya-tretogo-zagyblogo/"/>
    <meta property="og:site_name" content="Народна Правда"/>
    <meta property="article:published_time" content="2019-11-18T22:04:42+00:00"/>
    <meta property="og:title" content="Вибухи у Балаклії: стало відомо ім’я третього загиблого"/>
    <meta property="og:description" content="Вибухи у Балаклії 15 листопада. Від поранень у лікарні 17 листопада помер старший солдат Сергій Подуфалов."/>
  </head>
  <body>
    <article>
      <h1>Вибухи у Балаклії: стало відомо ім’я третього загиблого</h1>
      <h2>Військовому було 43 роки</h2>
      <address>
        <time datetime="2019-11-18T22:04:42+00:00">18 Nov 2019, 22:04</time>
      </address>
      <p>У неділю, 17 листопада, в лікарні Харкова <a href="https://narodna-pravda.ua/2019/11/17/vybuhy-na-skladah-v-balakliyi-kilkist-zagyblyh-zbilshylas/">помер ще один постраждалий від вибухів у Балаклії</a>, які прогриміли двома днями раніше, – 43-річний старший солдат Сергій Подуфалов.</p>
      <p>Як повідомляє НАРОДНА ПРАВДА, про це на своїй сторінці в Facebook написала журналістка Лілія Рагуцька.</p>
      <p>Loading...</p>
      <p>“Побратими кажуть, що Сергій був одним із кращих водіїв 55 автомобільного батальйону “Чорний ліс”. Ось так. Не безликий “військовослужбовець”, а Сергій Вікторович Подуфалов. Вічна пам’ять”, – написала вона.</p>
      <figure>
        <img src="https://narodna-pravda.ua/wp-content/uploads/2019/11/bezymyannyj-265200-WnXwwCiX.jpg"/>
      </figure>
      <figure>
        <img src="https://narodna-pravda.ua/wp-content/uploads/2019/11/7669520924115637189429889200361118206263296n-810358-EJ7cidMs.jpg"/>
      </figure>
      <p>Як уточнюють <a href="https://twnews.se/ua-news/stalo-izvestno-imia-tret-ego-pogibshego-ot-vzryvov-v-balaklee">The World News</a> із посиланням на військову частину А0739, в якій служив загиблий, військового привезли з арсеналу в лікарню швидкої і невідкладної допомоги у важкому стані, і за його життя боролися два дні. 17 листопада від отриманих травм він помер.</p>
      <p>“У військового були й опіки, осколкові поранення, і вибухова травма. Стан був важкий, і в подальшому ще більше ускладнився, і він помер”, – розповів начальник клініки ушкоджень Військово-медичного клінічного центру Північного регіону Олександр Бородай.</p>
      <p>Сергій Подуфалов народився у селі Ясинове Кіровоградської області, служив у званні старшого солдата у військовій частині А0739, був старшим водієм автомобільного взводу автомобільної роти.</p>
      <p>Разом із колегами 15 листопада він допомагав очистити арсенал від боєприпасів, коли група військових почала переміщати твердопаливний двигун до ракети 3М9 зенітно-ракетного комплексу “Куб” в автомобіль, щоб його вивезти, він загорівся, і пролунали вибухи.</p>
      <p>У результаті НП на військовому складі в Балаклії крім Сергія Подуфалова загинули ще двоє військових: прапорщик Дмитро Мовчан і старший солдат Денис Ярмак.</p>
      <p>Нагадаємо, <a href="https://narodna-pravda.ua/2019/11/16/vibuhi-u-balakliyi-z-yavilisya-novi-podrobitsi-pro-postrazhdalih/">в Балаклії (Харківська область) у п’ятницю, 15 листопада, прогриміли вибухи</a>. В результаті надзвичайної події під час планового підриву боєприпасів загинули двоє військовослужбовців, ще п’ятеро отримали поранення.</p>
      <figure>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">
          <img src="https://narodna-pravda.ua/wp-content/uploads/2019/05/google-news-517122-ukrINUXR.png"/>
        </a>
      </figure>
      <p>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">Додайте «Народну Правду» в свої обрані джерела ⟶ Google News підписатися</a>
      </p>
    </article>
  </body>
</html>