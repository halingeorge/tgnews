<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89968"/>
    <meta property="og:site_name" content="Denník politika"/>
    <meta property="article:published_time" content="2019-11-18T22:35:24+00:00"/>
    <meta property="og:title" content="Video: Počet obetí nešťastia po páde mosta vo Francúzsku stúpol, zahynul aj šofér nákladného auta"/>
    <meta property="og:description" content="18.11.2019 (Webnoviny.sk) – Počet obetí nešťastia na juhozápade Francúzska, kde sa zrútil do rieky visutý most, stúpol v pondelok večer na dve. Okrem pätnásťročného dievčaťa, ktorého úmrtie úrady oznámili už krátko po nešťastí, zahynul aj šofér nákladného auta, ktoré tiež spadlo do rieky. Toho najprv uvádzali ako nezvestného."/>
  </head>
  <body>
    <article>
      <h1>Video: Počet obetí nešťastia po páde mosta vo Francúzsku stúpol, zahynul aj šofér nákladného auta</h1>
      <address><time datetime="2019-11-18T22:35:24+00:00">18 Nov 2019, 22:35</time> by <a rel="author">Webnoviny</a></address>
      <p>18.11.2019 (Webnoviny.sk) – Počet obetí nešťastia na juhozápade Francúzska, kde sa zrútil do rieky visutý most, stúpol v pondelok večer na dve. Okrem pätnásťročného dievčaťa, ktorého úmrtie úrady oznámili už krátko po nešťastí, zahynul aj šofér nákladného auta, ktoré tiež spadlo do rieky. Toho najprv uvádzali ako nezvestného.</p>
      <p>Nešťastie sa stalo medzi ôsmou a pol deviatou ráno severne od francúzskeho mesta Toulouse, pričom spolu s mostom sa zrútilo do rieky aj viacero vozidiel. Päť ľudí utrpelo zranenia, dvaja z nich sú v ohrození života.</p>
      <p>Most dlhý približne 150 metrov a široký päť metrov spájal obce Mirepoix-sur-Tarn a Bessieres nachádzajúce sa v departemente Haute-Garonne na juhu krajiny pri hraniciach so Španielskom. Pri udalosti zasahovalo okolo 60 príslušníkov záchranných zložiek.</p>
      <p>Možnou príčinou zrútenia mosta mohlo byť podľa úradov jeho preťaženie. Most naposledy sanovali v roku 2003 a podľa starostu Mirepoix-sur-Tarn Erica Ogeta bol v dobrom stave. Starosta naznačil, že príčinou jeho zrútenia mohla byť nadmerná hmotnosť nákladného auta, ktoré mohlo prekročiť povolený limit.</p>
      <p>Viac k témam: <a href="https://www.webnoviny.sk/tag/obete/"><u>obete</u></a>, <a href="https://www.webnoviny.sk/tag/pad-mostu/"><u>pád mostu</u></a><br/>Zdroj: Webnoviny.sk – <a href="https://www.webnoviny.sk/video-pocet-obeti-nestastia-po-pade-mosta-vo-francuzsku-stupol-zahynul-aj-sofer-nakladneho-auta/"><u>Video: Počet obetí nešťastia po páde mosta vo Francúzsku stúpol, zahynul aj šofér nákladného auta</u></a> © SITA Všetky práva vyhradené.</p>
    </article>
  </body>
</html>