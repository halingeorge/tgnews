<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186763/Defence/Bipin+Rawat"/>
    <meta property="og:site_name" content="Janam TV"/>
    <meta property="article:published_time" content="2019-11-18T22:40:13+00:00"/>
    <meta property="og:title" content="ഒറ്റ സൈനാധിപന്‍ ഉടന്‍, മൂന്നു സേനകളും സംയുക്തമായി ഒരു കുടകീഴില്‍ അണിനിരക്കും"/>
    <meta property="og:description" content="ന്യൂഡല്‍ഹി: ഇന്ത്യയുടെ ആദ്യത്തെ സിഡിഎസ് തലവനെ അടുത്ത മാസത്തോടെ പ്രഖ്യാപിക്കുമെന്ന് പ്രതിരോധ വകുപ്പ്. ഡിസംബര്‍ 31-ന് വിരമിക്കുന്ന ബിപിന്‍ റാവത്തിന് പകരം"/>
  </head>
  <body>
    <article>
      <h1>ഒറ്റ സൈനാധിപന്‍ ഉടന്‍, മൂന്നു സേനകളും സംയുക്തമായി ഒരു കുടകീഴില്‍ അണിനിരക്കും</h1>
      <address><time datetime="2019-11-18T22:40:13+00:00">18 Nov 2019, 22:40</time> by <a rel="author">Janam TV Web Desk</a></address>
      <p>ന്യൂഡല്‍ഹി: ഇന്ത്യയുടെ ആദ്യത്തെ സിഡിഎസ് തലവനെ അടുത്ത മാസത്തോടെ പ്രഖ്യാപിക്കുമെന്ന് പ്രതിരോധ വകുപ്പ്. ഡിസംബര്‍ 31-ന് വിരമിക്കുന്ന ബിപിന്‍ റാവത്തിന് പകരം പുതിയ കരസേന തലവനെ നിയമിക്കുന്നതിനോടൊപ്പം തന്നെ സിഡിഎസിനെ കൂടി നിയമിക്കുമെന്നാണ് പ്രതീക്ഷ. ഇതോടെ രാജ്യം ഒറ്റ സൈനാധിപന്‍ കീഴിലേക്ക് മാറും. മൂന്നു സേന തലവന്‍മാരും പിന്നീട് സിഡിഎസിന്റെ കീഴിലായിരിക്കും.</p>
      <p>രാജ്യം ഒറ്റ സൈനാധിപന്റെ കീഴില്‍ വരുന്നതോടെ രാജ്യത്തിന് പുതിയ ദേശീയ സുരക്ഷ നയ റിപ്പോര്‍ട്ട് ദേശീയ സുരക്ഷ ഉപദേഷ്ടാവായ അജിത് ഡോവല്‍ സമര്‍പ്പിക്കും. ഡോവലിന്റെ നേതൃത്വത്തിലുള്ള പ്രതിരോധ ആസൂത്രണ സമിതിയാണ് ഇന്ത്യന്‍ സൈനിക നിലപാട് വ്യക്തമാക്കുന്ന റിപ്പോര്‍ട്ട് തയ്യാറാക്കുന്നത്.</p>
      <p>മൂന്നു സേനാ വിഭാഗങ്ങളേയും സംയുക്ത സേനാ വിഭാഗമായി മാറ്റുന്നതോടൊപ്പം മൂന്നു സേനകളുടെ തലവന്‍മാര്‍ക്ക് നിലവിലെ ചുമതല അതുപോലെ തുടരാന്‍ സാധിക്കുമെന്നാണ് പ്രതിരോധ വകുപ്പുമായി ബന്ധപ്പെട്ട വൃത്തങ്ങള്‍ പറയുന്നത്.</p>
      <p>നിലവിലെ ഇന്റഗ്രേറ്റഡ് ഡിഫന്‍സ് സ്റ്റാഫിനെ സംയുക്ത സേനയുടെ ഉപമേധാവിയായി നിയമിക്കും. നിലവിലെ ഐഡിഎസ് തലവന്‍ ലഫ്റ്റനന്റ് ജനറല്‍ പിഎസ് രാജേശ്വറിനെ ആന്‍ഡമാന്‍ നിക്കോബാര്‍ ദ്വീപിന്റെ സംയുക്ത സേനാ കമാന്‍ഡായി നിയമിക്കും.</p>
      <p>ഒറ്റ സൈനാധിപന് നാലു സ്റ്റാറുകളാണ് ഉണ്ടാവുക. ഭാവിയില്‍ ഇന്ത്യന്‍ ആര്‍മിയുടെ ആയുധ ആവശ്യങ്ങള്‍ക്കായിരിക്കും അദ്ദേഹം മുന്‍ഗണന നല്‍കുക. ഇന്ത്യയുടെ വടക്ക് കിഴക്ക്, വടക്ക് പടിഞ്ഞാറ് ഭാഗത്തായിരിക്കും കൂടുതല്‍ സുരക്ഷ ഉറപ്പു വരുത്തുക. മൂന്നു സേനകളേയും സംയുക്തമായാണ് ഇവിടെ വിന്യസിക്കുക. സായുധ സേനയില്‍ സംയുക്ത പങ്കാളിത്തം വളരെ പ്രധാനമാണെന്ന് മുന്‍ നോര്‍ത്തേണ്‍ കമാന്‍ഡര്‍ ലഫ്റ്റനന്റ് ജനറല്‍ ബിഎസ് ജസ്വാള്‍ പറഞ്ഞു.</p>
    </article>
  </body>
</html>