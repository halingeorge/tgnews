<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_19/premier-league-tottenham-esonera-5-anni-pochettino-8f14ce9c-0b09-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Premier League, il Tottenham esonera dopo 5 anni Pochettino"/>
    <meta property="og:description" content="Meno di sei mesi fa l’allenatore argentino aveva conquistato la finale di Champions League poi persa contro il Liverpool. Il presidente Levy: «Risultati troppo deludenti»"/>
  </head>
  <body>
    <article>
      <h1>Premier League, il Tottenham esonera dopo 5 anni Pochettino</h1>
      <h2>Meno di sei mesi fa l’allenatore argentino aveva conquistato la finale di Champions League poi persa contro il Liverpool. Il presidente Levy: «Risultati troppo deludenti»</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Guido De Carolis</a></address>
      <p>Dopo cinque anni e mezzo il Tottenham ha esonerato l’allenatore Mauricio Pochettino che meno di sei mesi fa aveva raggiunto la finale di Champions League, persa poi 2-0 con il Liverpool. Pochettino se ne va dopo aver radicalmente trasformato gli Spurs, diventata una squadra di alto livello capace di contendere, ma mai di vincere, il campionato inglese. Il tecnico argentino però ha pagato il pessimo avvio in campionato in cui, dopo dodici giornate, il Tottenham è fermo al 14° posto. Il presidente David Levy ha spiegato: « Sono stato molto riluttante a esonerare Pochettino, ma il deludente finale in Premier League della scorsa stagione e il disastroso inizio di quella attuale non mi hanno lasciato scelta». Il Tottenham sceglierà a breve il successore, un tentativo sarà fatto con José Mourinho, ma non è escluso si opti per un traghettatore. Per giugno si pensa a uno tra Massimiliano Allegri e Carlo Ancelotti.</p>
    </article>
  </body>
</html>