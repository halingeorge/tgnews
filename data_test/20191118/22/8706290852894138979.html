<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685175/friki-sti-gallia-apo-protofani-ypothesi-paiderastias-sta-250-ta-p"/>
    <meta property="og:site_name" content="enikos.gr"/>
    <meta property="article:published_time" content="2019-11-18T22:45:00+00:00"/>
    <meta property="og:title" content="Φρίκη στη Γαλλία από πρωτοφανή υπόθεση παιδεραστίας: Στα 250 τα πιθανά θύματα του «χειρουργού του Ζονζάκ»"/>
    <meta property="og:description" content="Σοκ και φρίκη προκαλούν οι αποκαλύψεις για τη δράση του συνταξιούχου..."/>
  </head>
  <body>
    <article>
      <h1>Φρίκη στη Γαλλία από πρωτοφανή υπόθεση παιδεραστίας: Στα 250 τα πιθανά θύματα του «χειρουργού του Ζονζάκ»</h1>
      <address>
        <time datetime="2019-11-18T22:45:00+00:00">18 Nov 2019, 22:45</time>
      </address>
      <p>Σοκ και φρίκη προκαλούν οι αποκαλύψεις για τη δράση του συνταξιούχου χειρουργού Ζοέλ Λε Σκουαρνέκ, ο οποίος κατηγορείται για δεκάδες <a href="http://www.enikos.gr/international/677927/sygklonizoun-oi-nees-apokalypseis-gia-ton-maikl-tzakson-den-borou">βιασμούς και σεξουαλικές επιθέσεις</a> σε βάρος ανήλικων, κατά τη διάρκεια των 30 ετών που διήρκεσε η καριέρα του, στη <a href="http://www.enikos.gr/international/685085/foniki-katarrefsi-gefyras-stin-toulouzi-nekri-15chroni-fovoi-gia-">Γαλλία</a>.</p>
      <p>Μέχρι στιγμής, οι δικαστικές αρχές έχουν ταυτοποιήσει 250 πιθανά θύματα του αποκαλούμενου «χειρουργού του Ζονζάκ». Πρόκειται για μία πρωτοφανή υπόθεση παιδεραστίας που συγκλονίζει τη χώρα.</p>
      <p>Το κατηγορητήριο σε βάρος του φαίνεται τώρα ότι θα διευρυνθεί. Το 2017, στο τελευταίο σπίτι όπου διέμενε στη Σαρέντ-Μαριτίμ, οι αστυνομικοί ανακάλυψαν μερικά μυστηριώδη μπλοκάκια που περιλάμβαναν τα ονόματα περίπου 200 παιδιών. Από τις έρευνες που ακολούθησαν, ταυτοποιήθηκαν σχεδόν 250 πιθανά θύματα και διαπιστώθηκε ότι δεν έχουν παραγραφεί τα αδικήματα που ενδεχομένως διέπραξε ο χειρουργός σε βάρος τους.</p>
      <p>Σε σημερινή ανακοίνωση, ο εισαγγελέας της Λα Ροσέλ, Λοράν Ζουκοβίτς ανέφερε πως 184 άνθρωποι εξέφρασαν τη βούληση να προσφύγουν εναντίον του Σκουαρνέκ. Σχεδόν όλοι τους –για την ακρίβεια, οι 181– ήταν ανήλικοι την εποχή των γεγονότων. Μέχρι στιγμής έχουν ληφθεί καταθέσεις από 209 πιθανά θύματα. Η έρευνα επικεντρώνεται στη Βρετάνη, κυρίως στο Μορμπιάν και στο Φινιστέρ.</p>
      <p>Ο «χειρουργός του Ζονζάκ» συνελήφθη τον Μάιο του 2017 έπειτα από καταγγελία για βιασμό που υπέβαλαν οι γονείς ενός κοριτσιού, που ήταν γείτονές του στο Ζονζάκ. Έπειτα από δίωξη που του ασκήθηκε, ο 68χρονος προφυλακίστηκε. Η δίκη του για βιασμό και σεξουαλική κακοποίηση τεσσάρων θυμάτων –ανήλικων εκείνη την εποχή– έχει οριστεί για τις 13-17 Μαρτίου στο Εφετείο της Σαρέντ-Μαριτίμ.</p>
      <p>Η αρρωστημένη δράση του, που εν μέρει παραδέχεται, διήρκεσε το χρονικό διάστημα 1989-2017. Κατά τη διάρκεια αυτής της περιόδου ο γιατρός εργάστηκε στην Τουρέν, στη Λος, στη Βρετάνη, στη Βαν, στη Λοράν και στη Σαρέντ-Μαριτίμ, στο νοσοκομείο Ζονζάκ.</p>
      <p>Όπως διαπίστωσαν, εξάλλου, οι αρχές, το 2005 είχε καταδικαστεί στη Βαν για κατοχή υλικού παιδικής πορνογραφίας. Στις έρευνες που έγιναν στο σπίτι του βρέθηκαν κούκλες, περούκες και πορνογραφικό υλικό, καθώς και το χειρόγραφο σημειωματάριο, στο οποίο ο γιατρός ανέφερε ονόματα αγοριών και κοριτσιών και περιέγραφε διάφορες σεξουαλικές πράξεις.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/685085/foniki-katarrefsi-gefyras-stin-toulouzi-nekri-15chroni-fovoi-gia-%0A%20%20%20%20%0A"/>
        <a href="http://www.enikos.gr/international/684672/dakrygona-kai-syllipseis-sto-parisi-gia-tin-epeteio-ton-kitrinon-%0A%20%20%20%20%0A"/>
        <a href="http://www.enikos.gr/international/684498/ischyri-chionoptosi-plittei-ti-gallia-enas-nekros-300000-noikokyr%0A%20%20%20%20%0A"/>
        <a href="http://www.enikos.gr/international/683870/h-gallia-tha-parei-piso-11-ypikoous-tis-tzichantistes-apo-tin-tou%0A%20%20%20%20%0A"/>
        <a href="http://www.enikos.gr/international/683808/thanatos-sok-sti-gallia-blechtike-to-mantili-tis-sto-mixer-eno-ef%0A%20%20%20%20%0A"/>
        <a href="http://www.enikos.gr/international/683544/ischyros-seismos-sti-gallia%0A%20%20%20%20%0A"/>
        <a href="http://www.enikos.gr/international/683319/tilefoniki-epikoinonia-fernantes-makron-ti-syzitithike%0A%20%20%20%20%0A"/>
        <a href="http://www.enikos.gr/international/682545/gallia-igetiko-stelechos-ton-tzichantiston-skotothike-apo-tis-gal%0A%20%20%20%20%0A"/>
        <a href="http://www.enikos.gr/international/682367/makron-kai-kitrina-gileka-otan-kindynefse-i-zoi-tou-gallou-proedr%0A%20%20%20%20%0A"/>
      </related>
    </article>
  </body>
</html>