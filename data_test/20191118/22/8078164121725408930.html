<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/cesare-battisti-cassazione-boccia-ricorso-confermato-l-ergastolo-9a1f685c-0ac2-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Cesare Battisti, la Cassazione boccia il ricorso: confermato l’ergastolo"/>
    <meta property="og:description" content="L’ex terrorista, arrestato lo scorso gennaio in Bolivia, è stato condannato per quattro omicidi commessi alla fine degli anni Settanta"/>
  </head>
  <body>
    <article>
      <h1>Cesare Battisti, la Cassazione boccia il ricorso: confermato l’ergastolo</h1>
      <h2>L’ex terrorista, arrestato lo scorso gennaio in Bolivia, è stato condannato per quattro omicidi commessi alla fine degli anni Settanta. In cella continua a scrivere romanzi</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Ferruccio Pinotti</a></address>
      <p>La Suprema Corte ha confermato l’ergastolo per l’ex terrorista dei Pac Cesare Battisti: la prima sezione penale della Cassazione ha dichiarato inammissibile il ricorso presentato dalla difesa contro l’ordinanza con cui, il 17 maggio scorso, la Corte di Assise di appello di Milano aveva negato la commutazione della pena dell’ergastolo in quella di trent’anni di reclusione.</p>
      <slideshow>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/03/25/Milano/Foto%20Milano%20-%20Trattate/Campagna-kzgC-U3110453420021cAI-593x443@Corriere-Web-Milano.JPG"/>
        </figure>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/03/25/Milano/Foto%20Milano%20-%20Trattate/santoro-kzgC-U3110453420021xOB-593x443@Corriere-Web-Milano.jpg"/>
        </figure>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/03/25/Milano/Foto%20Milano%20-%20Trattate/torregiani-kzgC-U311045342002197B-593x443@Corriere-Web-Milano.jpg"/>
        </figure>
        <figcaption>Cesare Battisti, i quattro omicidi firmati Pac di cui ha ammesso la responsabilità</figcaption>
      </slideshow>
      <h4>La Suprema Corte</h4>
      <p>Battisti, condannato per quattro omicidi commessi alla fine degli anni ‘70, era stato arrestato nello scorso gennaio in Bolivia, dopo 37 anni di latitanza, ed è detenuto in carcere a Oristano. «Le questioni sollevate con il ricorso — si legge in una nota della Suprema Corte — concernevano la persistente efficacia dell’accordo di commutazione della pena stipulato tra le Autorità italiane e brasiliane, in vista dell’estradizione dal Brasile, poi non avvenuta, nonché la legittimità della procedura culminata nell’espulsione del condannato dalla Bolivia. La Corte di Cassazione ha ritenuto corretta la decisione del Corte di assise di appello».</p>
      <h4>Una vita da terrorista</h4>
      <p>Battisti, nato a Cisterna di Latina il 18 dicembre 1954), è stato attivo durante gli anni di piombo come membro del gruppo Proletari Armati per il Comunismo. Evaso dal carcere di Frosinone nel 1981 dopo essere stato condannato a 12 anni in primo grado per banda armata, è stato condannato in seguito in contumacia all’ergastolo con sentenze passate in giudicato, per quattro omicidi, due commessi materialmente, due in concorso con altri. Le vittime in questione sono: Andrea Santoro nel ‘78; Pierluigi Torregiani, Lino Sabbadin e Andrea Campagna nel 79 . Ha ricevuto asilo fuori dei confini italiani come rifugiato politico e ha svolto l’attività di scrittore di romanzi di genere noir. Prima della sua ammissione di colpevolezza, avvenuta nel marzo del 2019, Battisti aveva sempre affermato la propria innocenza per quanto riguardava gli omicidi. Ha trascorso la prima fase della sua latitanza in Messico e in Francia, dove come altri ex estremisti degli anni ‘70 ha beneficiato a lungo della cosiddetta dottrina Mitterrand. A Parigi Battisti si è sposato ed ha avuto due figlie ed è stato quindi naturalizzato, concessione poi revocata prima di ottenere il passaporto. Mutato il clima politico in Francia, si è spostato in Brasile dal 2004 al 2018. Arrestato nel paese sudamericano nel 2007, Battisti è stato detenuto in carcere a Brasilia fino al 9 giugno 2011.</p>
      <h4>In Brasile</h4>
      <p>Ha scontato in totale circa sette anni di carcere, poi gli è stato concesso lo status di rifugiato. Il 31 dicembre 2010 il presidente brasiliano Luiz Inácio Lula da Silva annunciò il rifiuto dell’estradizione in Italia e concesse il diritto d’asilo e il visto permanente. Della questione tuttavia fu investito il Tribunale supremo federale brasiliano, su sollecito della nuova presidente del Brasile Dilma Rousseff, che l’8 giugno 2011 negò l’estradizione, con la motivazione che avrebbe potuto subire «persecuzioni a causa delle sue idee». Battisti fu quindi scarcerato, rimanendo in libertà fino al 12 marzo 2015, giorno in cui viene nuovamente arrestato dalle autorità brasiliane in seguito all’annullamento del permesso di soggiorno, ma venne rilasciato quasi subito. Nell’ottobre 2017 è di nuovo tratto in arresto al confine con la Bolivia, ma scarcerato poco dopo. Nuovamente latitante dal dicembre 2018, dopo la revoca dello status di residente permanente e l’ordine di estradizione del presidente Michel Temer, il 12 gennaio 2019 è stato arrestato a Santa Cruz de la Sierra, in Bolivia, da una squadra dell’Interpol e il 14 gennaio è stato trasferito in Italia nel carcere di Oristano, dove sconterà l’ergastolo.</p>
      <h4>«Anche in carcere continua a scrivere romanzi»</h4>
      <p>Nonostante la conferma in Cassazione della condanna, Battisti non sembra perdersi d’animo. Questo ciò che trapela dai suoi congiunti. «Noi siamo una famiglia in attesa, vediamo cosa succederà in futuro». A dirlo all’Adnkronos è Antonio Battisti, il nipote di Cesare Battisti, dopo la decisione della prima sezione penale della Cassazione che ha confermato per l’ex terrorista dei Pac l’ergastolo. «Questa decisione — dice Antonio Battisti — preferisco non commentarla».«Noi continuiamo ad andare a trovarlo in carcere — racconta il nipote dell’ex terrorista — È abbastanza sereno, continua a fare quello che ha sempre fatto: scrive romanzi».</p>
    </article>
  </body>
</html>