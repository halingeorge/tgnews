<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_19/doping-svolta-caso-schwazer-via-test-urine-altri-56-atleti-25be62a8-0aed-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Doping, svolta nel caso Schwazer: via ai test sulle urine di altri 56 atleti"/>
    <meta property="og:description" content="Mezzofondisti, fondisti e marciatori italiani «doneranno» al tribunale di Bolzano le loro urine per permettere di capire se Schwazer si sia o meno dopato con degli steroidi"/>
  </head>
  <body>
    <article>
      <h1>Doping, svolta nel caso Schwazer: via ai test sulle urine di altri 56 atleti</h1>
      <h2>Mezzofondisti, fondisti e marciatori italiani «doneranno» al tribunale di Bolzano le loro urine per permettere di capire se Schwazer si sia o meno dopato con degli steroidi</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Marco Bonarrigo</a></address>
      <p>Le cavie sono state selezionate, l’esperimento più singolare nella storia giudiziaria dello sport italiano può finalmente cominciare.</p>
      <p>Era il 16 ottobre scorso quando il Gip di Bolzano Walter Pelino — titolare del fascicolo 5809/16 — chiese alla Federazione italiana di atletica leggera (Fidal) di trovare «almeno 50 atleti volontari di sesso maschile che pratichino in maniera agonistica attività aerobiche per prelevare loro campioni di urina e verificare se l’anomala concentrazione di Dna nel campione prelevato ad Alex Schwazer il 1° gennaio 2016 possa essere dipeso dall’enorme sforzo fisico effettuato dal marciatore». Ieri la Fidal ha soddisfatto la richiesta, inviando a Bolzano i nomi di 56 specialisti di maratona, mezza maratona, marcia e corsa in montagna che — selezionati e contattati dal c.t. Antonio La Torre — hanno acconsentito a donare i loro campioni biologici al Ris di Parma per scagionare o inchiodare definitivamente alle sue colpe il celebre ex collega, oro a Pechino 2008 nella 50 chilometri di marcia, due volte positivo (prima Epo, poi testosterone) alla vigilia dei Giochi di Londra 2012 e Rio 2016. I prelievi saranno effettuati nelle prossime settimane. «Per noi — spiega il presidente Fidal Alfio Giomi — era doveroso contribuire all’accertamento della verità. Atleti e società hanno aderito rapidamente e in massa, tanto che a un certo punto abbiamo dovuto chiudere la lista. Ora tocca ai magistrati».</p>
      <p>L’intricatissimo giallo Schwazer approda all’ennesima puntata. Per provare a sbrogliarlo il perito di parte, il colonnello Giampietro Lago, comandante dei Ris, nel 2018 aveva già campionato le urine di 198 volontari, inclusi alcuni «praticanti attività sportiva» senza però ottenere risultati significativi. Da qui la necessità, sottolineata dal Gip, di restringere il campione a un target più mirato. L’obiettivo è capire le ragioni della massiccia e anomala distruzione del Dna nel campione di urina del marciatore rimasto due anni nel laboratorio antidoping di Colonia: si è degradato naturalmente o è stato distrutto? Se l’esame statistico dimostrasse che il degrado è fisiologico in un fondista di alto livello, Schwazer potrebbe essere inchiodato alle sue responsabilità. Se invece l’anomalia restasse tale, si potrebbe ragionare sulla distruzione volontaria del Dna nel tentativo di contaminare le urine per incastrarlo, come sostengono il coach Sandro Donati e il collegio difensivo che incolpano uomini della Federazione internazionale.</p>
      <p>L’esperimento sarà complesso: ai campioni degli atleti-cavia si dovrà applicare la medesima catena di raccolta, conservazione e analisi (congelamenti, scongelamenti e frazionamenti del liquido) subita dalle urine del marciatore tra Italia, Austria e Germania che verrà ricostruita tramite i documenti di laboratorio forniti dall’Agenzia antidoping (Wada). Nelle 34 pagine dell’ordinanza che dispone il supplemento di perizia, Pelino cita diversi elementi a favore dell’ipotesi di un complotto contro Schwazer e Donati, scomodo paladino dell’antidoping. Ma manca la prova regina. «La positività di Alex — spiega il presidente Giomi — fu un grave trauma per l’atletica e lo sport azzurro. Se dietro ci fosse un complotto, si tratterebbe di uno scandalo di portata mondiale, dalle conseguenze che nemmeno riesco a immaginare»</p>
    </article>
  </body>
</html>