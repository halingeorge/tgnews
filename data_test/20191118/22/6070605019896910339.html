<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/asseguren-ERC-JxCat-aconseguir-investidura_0_2346365413.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T22:15:00+00:00"/>
    <meta property="og:title" content="Els comuns s’activen per buscar l’abstenció d’ERC i JxCat"/>
    <meta property="og:description" content="Mantenen converses discretes malgrat que Podem deixa la negociació oficial al PSOE"/>
  </head>
  <body>
    <article>
      <h1>Els comuns s’activen per buscar l’abstenció d’ERC i JxCat</h1>
      <h2>Mantenen converses discretes malgrat que Podem deixa la negociació oficial al PSOE</h2>
      <address>
        <time datetime="2019-11-18T22:15:00+00:00">18 Nov 2019, 22:15</time>
      </address>
      <p>Tres dies després del preacord entre el PSOE i Unides Podem, la vicesecretària del PSOE, Adriana Lastra, i el portaveu d’ERC al Congrés, Gabriel Rufián, es reunien per començar a explorar el suport dels republicans a la investidura de Pedro Sánchez. Però, paral·lelament a aquestes primeres trobades públiques que lidera el PSOE, els comuns també han començat a treballar en un segon pla amb contactes “discrets” per aplanar una investidura que, ara per ara, no compta amb els suports de JxCat i ERC. Uns vots que s’albiren imprescindibles tenint en compte la negativa de Ciutadans a facilitar el govern de coalició. “Dialoguem amb totes les forces, especialment amb les catalanes”, va afirmar ahir el portaveu de Catalunya en Comú, Joan Mena.</p>
      <p>De portes enfora, Unides Podem assegura que és el PSOE qui treballa per aconseguir els suports necessaris perquè la investidura de Pedro Sánchez tiri endavant. De fet, ahir la portaveu de la formació lila a l’Estat, Noelia Vera, va insistir que únicament són els socialistes els que estan “treballant els acords”. El silenci que s’ha autoimposat Unides Podem és total i ahir en roda de premsa la dirigent del partit lila va reiterar que és Sánchez qui assumeix el “lideratge” de les negociacions. Podem no vol que es trunquin les converses i per això no se sortirà del guió, motiu pel qual també ha deixat en blanc l’agenda d’intervencions en mitjans. Més enllà de la compareixença de Vera, les cares visibles de la confluència no fan declaracions públiques.</p>
      <p>Converses amb Waterloo<br/>Ara bé, fonts dels comuns confirmen que la seva formació està implicada en les converses amb els partits independentistes catalans per tal d’aconseguir els seus suports. De fet, és el diputat electe Jaume Asens una de les persones que manté contactes amb els republicans, però també amb JxCat. Amb la candidatura que lidera Laura Borràs, les converses no només són amb la número u de la llista, sinó que Asens també interlocuta amb Waterloo; en concret, amb l’expresident de la Generalitat Carles Puigdemont. “No hem deixat mai de parlar amb cap força [...], continuem amb aquest camí, però assumint la correlació de forces que tenim”, va reconèixer ahir Mena.</p>
      <p>Això sí, les converses les mantenen amb total “discreció” i, segons va assegurar el portaveu dels comuns, a hores d’ara encara no han posat noms de candidats a assumir un ministeri. “Estem treballant intensament per tirar endavant la investidura i, un cop l’hàgim garantit, ja parlarem de quins són els millors perfils per assumir responsabilitats”, va defensar.</p>
      <p>Entre les qüestions que JxCat i ERC han posat sobre la taula per investir Sánchez hi ha recuperar la trobada que van mantenir al Palau de Pedralbes ara fa prop d’un any. Ahir, precisament, la portaveu d’ERC, Marta Vilalta, va insistir en demanar una taula de diàleg “sense condicions” i que tingui un “calendari fixat”. D’aquesta manera, Vilalta va tornar a demanar al PSOE un canvi de posicionament per arribar a una “solució democràtica” que posi fi al conflicte català. “És a la taula del PSOE assumir que hi ha un conflicte polític que requereix una solució política”, va reiterar la portaveu republicana, que també va explicar que obriran converses amb JxCat, la CUP, EH Bildu i el BNG per pactar una “posició” conjunta de cara la investidura, informa Anna Mascaró. Precisament, ahir el diputat del BNG Néstor Rego es va reunir amb Adriana Lastra. Rego va assegurar que no li agradaria “votar no” a la investidura, però va condicionar el seu aval a tres punts: “La predisposició del PSOE a promoure una política diferent que es basi en el diàleg, el respecte a les nacions que formem part de l’Estat i la receptivitat amb l’agenda gallega”. Però no va concretar més “per no frustrar la negociació”.</p>
    </article>
  </body>
</html>