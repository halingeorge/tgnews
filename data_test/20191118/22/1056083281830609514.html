<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717591/%D8%A7%D9%81%DA%A9%D8%A7%D8%B1-%D8%B9%D9%85%D9%88%D9%85%DB%8C-%D9%85%D9%86%D8%B7%D9%82%D9%87-%D8%AA%D8%A7-%D9%85%D8%B1%D8%B2-%D8%AA%D9%86%D9%81%D8%B1-%D9%86%D8%B3%D8%A8%D8%AA-%D8%A8%D9%87-%D9%81%D8%B1%D9%87%D9%86%DA%AF-%D9%88-%D8%B3%DB%8C%D8%A7%D8%B3%D8%AA-%D8%A2%D9%85%D8%B1%DB%8C%DA%A9%D8%A7-%D9%BE%DB%8C%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-18T22:57:00+00:00"/>
    <meta property="og:title" content="افکار عمومی منطقه تا مرز تنفر نسبت به فرهنگ و سیاست آمریکا پیش رفته است"/>
    <meta property="og:description" content="وزیر پیشین امور خارجه کشورمان گفت: منطقه آبستن حوادثی است که افق‌های روشنی را در کنار ما قرار می‌دهد و ایران در این روند بیرق دار و جلو دار چنین تحولی در منطقه ماست."/>
  </head>
  <body>
    <article>
      <h6 class="kicker">وزیر پیشین امور خارجه کشورمان</h6>
      <h1>افکار عمومی منطقه تا مرز تنفر نسبت به فرهنگ و سیاست آمریکا پیش رفته است</h1>
      <address><time datetime="2019-11-18T22:57:00+00:00">18 Nov 2019, 22:57</time> by <a rel="author">زهرا اصغری</a></address>
      <p>وزیر پیشین امور خارجه کشورمان گفت: منطقه آبستن حوادثی است که افق‌های روشنی را در کنار ما قرار می‌دهد و ایران در این روند بیرق دار و جلو دار چنین تحولی در منطقه ماست.</p>
      <p>منوچهر متکی در گفت‌وگو با ایسنا با اشاره به تحولات منطقه و دشمنی‌ها و تفرقه‌های روز افزون به ویژه میان کشورهای مسلمان اظهار کرد: شاهد هستیم که روند تحولات در منطقه به شکلی است که می‌توان تصویر روشن‌تری را هر روز دید و صف‌بندی‌ها بیش از پیش آشکار می‌شوند.</p>
      <p>وی اظهار کرد: در یک سوی این صف‌بندی مردم و ملت‌های منطقه قرار دارند که دو استراتژی "سازش" و "پذیرش سلطه قدرت‌"هایی که ده‌ها سال بر منطقه حاکم بوده است پیش رویشان است. سلطه قدرت‌های بزرگ در منطقه با انقلاب اسلامی و الهام بخشی آن در منطقه و شکل‌گیری اولین هسته‌های "مقاومت" در منطقه ترک خورد و الان جبهه غرب و استکبار دچار مشکل شده است به شکلی که ساده‌ترین مسایل را نمی‌توانند در منطقه حل کنند و مهم‌تر از آن این‌که این قدرت‌ها دیگر نمی‌توانند باورهای خود را به مردم منطقه بقبولانند.</p>
      <p>وزیر امور خارجه پیشین کشورمان تاکید کرد: آمریکایی‌ها فشار می‌آوردند که کشورهای کوچک منطقه را به سمت عادی‌سازی با رژیم اسراییل بکشانند اما بعد از هفتاد سال که از تشکیل این رژیم در منطقه می‌گذرد هنوز این قرابت و نزدیکی ایجاد نشده است. اساسا حرکت سازش در منطقه موجب تعارض با ملت‌های کشورهایی است که از عادی سازی روابط با رژیم اسراییل حمایت می‌کنند.</p>
      <p>متکی ادامه داد: در سوی دیگر صف بندی مردم منطقه با استراتژی مقاومت رو به رو هستند که منطق آن امروز بیش از هر زمان دیگر مورد پذیرش است. افکار عمومی منطقه که چهل سال پیش آمریکا را بت و الگوی خود می‌دانستند و فرهنگ آمریکایی مورد پذیرش بود، امروز همان افکار عمومی تا مرز تنفر نسبت به فرهنگ و سیاست آمریکا پیش رفته است.</p>
      <p>وی گفت: معتقدم سرنوشت تعارض میان این دو نگاه و استراتژی هر جا خود را عریان نشان داده است موجب پیروزی جبهه مقاومت و حق شده است. مصداق آن را می‌توان در بحث داعش دید؛ با همه امکانات، حمایت مالی و طراحی که برای آن از سوی دست‌های قدرتمند پنهان و آشکار شد هر چند خساراتی به جهان اسلام وارد کرد اما امروز دیگر اثری از داعش نیست.</p>
      <p>انتهای پیام</p>
    </article>
  </body>
</html>