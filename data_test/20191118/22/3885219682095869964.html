<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3324563?utm_source=Generalshare&amp;utm_medium=sharebuttonapp&amp;utm_term=social&amp;utm_content=general&amp;utm_campaign=socialbutton"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-18T22:43:00+00:00"/>
    <meta property="og:title" content="תחת בולסונארו, קצב כריתת יער האמזונס בברזיל בשיא של 11 שנה"/>
    <meta property="og:description" content="סוכנות חקר החלל של ברזיל מסרה כי 9,762 קמ&quot;ר מהיער נהרסו השנה, עלייה של 29.5% בהשוואה לתקופה המקבילה אשתקד. זאת השנה הגרועה..."/>
  </head>
  <body>
    <article>
      <h1>תחת בולסונארו, קצב כריתת יער האמזונס בברזיל בשיא של 11 שנה</h1>
      <address><time datetime="2019-11-18T22:43:00+00:00">18 Nov 2019, 22:43</time> by <a rel="author">רויטרס</a></address>
      <p>כריתת יער האמזונס בברזיל רשמה השנה שיא של יותר מעשור - כך עולה מנתונים רשמיים של הממשלה, שאישרו עלייה חדה בבירוא יער הגשם מאז עלה לשלטון הנשיא הימני קיצוני ז'איר בולסונארו.</p>
      <p>סוכנות חקר החלל של ברזיל (INPE) מסרה כי 9,762 קמ"ר מהיער נהרסו השנה, עלייה של 29.5% במשך 12 החודשים שחלפו מיולי 2018 ועד יולי האחרון. זאת השנה הגרועה ביותר מאז 2008, והנתונים העגומים צפויים להפעיל לחץ נוסף על המדיניות הסביבתית של בולסונארו, המעדיף פיתוח כלכלי של האזור.</p>
      <p>האמזונס הוא יער הגשם הטרופי הגדול בעולם, ויש לו תפקיד מפתח במאבק בשינויי אקלים לאור כמויות הפחמן הדו-חמצני העצומות שהוא סופג. הסכנות הניצבות בפני האמזונס עלו לכותרות בעולם בחודש אוגוסט, כששריפות ענק השתוללו בשטחו. נשיא צרפת עמנואל מקרון תקף בחריפות את ממשלו של בולסונארו בעקבות זאת.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3316642">עם חצים - וסמארטפונים: יום בחיי שבט באמזונס הנאבק על חייו </a>
        <a href="https://news.walla.co.il/item/3315576"> דליפת נפט מסתורית: 1,500 קילומטרים מרצועת החוף בברזיל זוהמו </a>
        <a href="https://tld.walla.co.il/item/3077181?lm_supplier=16893&amp;lm_bc=18500"> סובלים מנחירות בעקבות דום שינה? ניתן לטפל תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/2/9/3/5/2935998-46.jpeg"/>
        <figcaption>הממשל החליש את ההגנה על הסביבה. קרחת יער באמזונס (צילום: אי-פי)</figcaption>
      </figure>
      <p>בתדרוך שערך אחרי פרסום הנתונים, אמר השר לאיכות הסביבה ריקרדו סלאס כי אלו מראים שיש צורך באסטרטגיה חדשה למאבק בכריתת העצים, הכרייה וההשתלטות על אדמות. הוא אמר כי הפעולות הלא חוקיות האלו הן האשמות במצב.</p>
      <p>מנגד, פעילים סביבתיים וארגונים לא ממשלתיים מטילים את האחריות בעיקר על הממשל. לדבריהם, הרטוריקה התקיפה של בולסונארו והמדיניות שלו להחלשת אכיפת התקנות הסביבתיות עומדות מאחורי העלייה בשיעור הפעילות הלא חוקית.</p>
      <p>"ממשל בולסונארו אחראי לכל סנטימטר ביער שנהרס. הממשלה הזו היום היא האויב הגרוע ביותר של האמזונס", אמר מרסיו אסטריני, מתאם יחסי הציבור של ארגון גרינפיס. באוגוסט דווח ברויטרס כי הממשלה מחלישה בשיטתיות את הסוכנות להגנת הסביבה "איבמה", קרקעה צוות אכיפה של כוחות עלית ואסרה על הריסת מכשירים המשמשים לכריתה לא חוקית.</p>
      <p>מצפה האקלים של ברזיל, רשת של ארגונים לא ממשלתיים, אמרה כי קצב בירוא האמזונס השנה היה המהיר ביותר מבחינת אחוזים מאז שנות ה-90, והשלישי המהיר ביותר אי-פעם.</p>
      <p>לשכתו של בולסונארו לא הגיבה לדבריו של השר או על הנושא בכלל.</p>
      <figure>
        <img src="https://img.wcdn.co.il/f_auto,w_700/2/9/3/2/2932303-46.jpeg"/>
        <figcaption>תומך בפיתוח האמזוס. בולסונארו (צילום: רויטרס)</figcaption>
      </figure>
      <p>השר להגנת הסביבה הבטיח לנקוט שורה של צעדי נגד, כולל האצת מאמצי האכיפה בסיוע של תמונות לוויין באיכות גבוהה. הוא אמר כי הוא ייפגש עם מושלי מדינות המחוז שבשטחן נמצא היער כדי לדון במאבק בהרס האמזונס. לדברי סלאס, כל "האופציות מונחות על השולחן", כולל שימוש בכוחות צבא.</p>
      <p>ההכרה שלו בכך שקצב הרס היער אכן נמצא במגמת עלייה מגיעה אחרי חודשים של הכחשות מצד הממשלה. בכל התדרוכים הרבים שקיים מוקדם יותר השנה, השר טען כי הנתונים החודשיים אינם מהימנים או עקביים. הוא הפציר בעיתונאים שלא לדווח על הנתונים החודשיים ולהמתין לסיכום השנה, שעליו הכריז היום.</p>
    </article>
  </body>
</html>