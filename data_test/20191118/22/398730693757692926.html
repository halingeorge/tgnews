<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/norske-varldsmastaren-i-schism-med-egna-schackforbundet/"/>
    <meta property="og:site_name" content="DN.SE"/>
    <meta property="article:published_time" content="2019-11-18T22:05:14+00:00"/>
    <meta property="og:title" content="Norske världsmästaren i schism med egna schackförbundet"/>
    <meta property="og:description" content="Världens bästa schackspelare, norrmannen Magnus Carlsen, är inte längre medlem i Norges sjakkforbund."/>
  </head>
  <body>
    <article>
      <h1>Norske världsmästaren i schism med egna schackförbundet</h1>
      <address><time datetime="2019-11-18T22:05:14+00:00">18 Nov 2019, 22:05</time> by <a rel="author" href="https://www.dn.se/av/kalle-holmberg/" target="_blank">Kalle Holmberg</a></address>
      <p>
        <b>Världens bästa schackspelare, norrmannen Magnus Carlsen, är inte längre medlem i Norges schackförbund. För någon vecka sedan blev det känt att den schism som uppstått mellan stjärnan och förbundet till slut lett till avhopp. Ett avhopp som kunde innebära att Carlsen gick till internationellt spel utan norsk flagga.</b>
      </p>
      <p>Nu säger schackstjärnan – världsetta sedan november 2013 då norrmannen besegrade indiern Viswanathan Anand – att det inte var meningen att hans avhopp, som skedde för ett bra tag sedan, skulle bli offentligt känt. Det var förbundet som till slut gick ut med beskedet.</p>
      <p><b>Anledningen till schismen</b> är att ett samarbetsavtal mellan Norges schackförbund och spelbolaget Kindred, som under en femårsperiod skulle ge norsk schack 50 miljoner norska kronor, motsvarande 53 miljoner svenska kronor, röstades ned på förbundets stämma i somras. Stämmodelegaternas huvudinvändning var att ”schackspelare inte låter sig köpas”: 132 röstade nej, medan bara 44 sade ja.</p>
      <p>– Det viktigaste var det principiella, inte att ställa till med problem eller bråk, säger Carlsen, som såg pengarna som ett viktigt tillskott för att bredda schackspelet i hemlandet och särskilt locka yngre att ansluta sig.</p>
      <figure>
        <img src="https://cached-images.bonnier.news/cms30/UploadedImages/2019/11/18/066ffd57-eb00-4c40-be4a-eb840b622fa2/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Flaggat var det här, både för amerikan-italienaren Fabiano Caruana och norrmannen Magnus Carlsen, under ett möte dem emellan i juni i år i sydnorska Stavanger.<cite>Foto: Carina Johansen</cite></figcaption>
      </figure>
      <p>Norska medier beskriver en osämja mellan stjärnan och förbundet som hotade gå så långt att Magnus Carlsen var beredd att skippa norska flaggan och i stället spela under det <a href="https://www.fide.com/">internationella förbundet Fides flagga</a>. Magstarkt värre för norska folket som inte är känt för att ligga lågt med flaggviftande när deras stjärnor tävlar runt om i världen.</p>
      <p><b>Nu har det scenariot </b>kunnat undvikas, <a href="https://www.nrk.no/sport/magnus-carlsen-kunne-ha-droppa-noreg-1.14786724">rapporterar norska mediebolaget NRK</a>. Och när det kom till kritan så var det inget som varken Carlsen eller förbundet ville se som resultat av bråket.</p>
      <p>Världsmästaren kan nu undvara medlemskapet i förbundet och ändå spela internationellt under hemlandets flagga, och dessutom fortsätta seriespela med sina kamrater i <a href="https://offerspill.com/">Osloklubben Offerspill sjakklubb</a>.</p>
      <p>Debatten inom förbundet om huruvida det var rätt eller fel – ur skilda aspekter – att inte ta emot spelbolagets miljoner kan möjligen komma igång på nytt.</p>
      <p>
        <b>Läs mer:</b>
      </p>
      <p>
        <a href="https://www.dn.se/sport/56-ariga-schackproffsets-knep-pratar-med-pjaserna/">56-åriga schackproffsets knep: Pratar med pjäserna</a>
      </p>
      <p>
        <a href="https://www.dn.se/sport/magnus-carlsen-forsvarade-sin-vm-titel-i-schack/">Magnus Carlsen försvarade sin VM-titel i schack</a>
      </p>
      <p>
        <a href="https://www.dn.se/sport/schack-vm-hotas-ordforanden-anklagas-for-kopplingar-till-assad/">Schack-VM hotas – ordföranden anklagas för kopplingar till al-Assad</a>
      </p>
      <p>
        <a href="https://www.dn.se/sport/johan-croneman-carlsen-borde-fa-tala-mer-om-sina-demoner/">Johan Croneman: Carlsen borde få tala mer om sina demoner</a>
      </p>
      <p>
        <a href="https://www.dn.se/sport/carlsen-arrangerade-fest-med-sin-svenske-kock-mitt-under-schack-vm/">Carlsen arrangerade fest med sin svenske kock mitt under schack-VM</a>
      </p>
      <p>
        <a href="https://www.dn.se/sport/norsk-stjarna-pa-vag-mot-armageddon/">Norsk stjärna på väg mot armageddon</a>
      </p>
      <p><a href="https://www.dn.se/sport/rasande-carlsen-foll-i-schack-vm-och-far-bota/">Rasande Carlsen föll i schack-VM och får böta</a> </p>
    </article>
  </body>
</html>