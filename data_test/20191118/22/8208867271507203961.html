<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/19/news/omicidio_mario_cerciello_rega-241380258/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T22:56:00+00:00"/>
    <meta property="og:title" content="Omicidio Cerciello Rega, l'americano intercettato: &quot;I carabinieri mostrarono il tesserino&quot;"/>
    <meta property="og:description" content="Lee Elder sulla notte in cui fu accoltellato Cerciello Rega: “Ho visto due sbirri”. Ne parla col padre e un amico avvocato dopo il fermo. È"/>
  </head>
  <body>
    <article>
      <h1>Omicidio Cerciello Rega, l'americano intercettato: "I carabinieri mostrarono il tesserino"</h1>
      <h2>Lee Elder sulla notte in cui fu accoltellato Cerciello Rega: “Ho visto due sbirri”. Ne parla col padre e un amico avvocato dopo il fermo. È la frase che lo incastra</h2>
      <address><time datetime="2019-11-18T22:56:00+00:00">18 Nov 2019, 22:56</time> by <a rel="author">Francesco Salvatore</a></address>
      <p>«I saw two cops». Tradotto, “ho visto due sbirri”. E poi, «ci hanno fatto vedere velocemente i distintivi». È un colloquio in carcere a mettere nero su bianco che l’uccisione del carabiniere <b>Mario Cerciello Rega </b>non sia stata la reazione a un’aggressione compiuta da due sconosciuti in piena notta, né tanto meno una risposta dettata da legittima difesa. Erano ben consapevoli<b> Finnegan Lee Elder</b>, 18 anni, e <b>Gabriel Natale Hjorth</b>, 19 anni, i due americani in carcere per l’omicidio di Mario Cerciello Rega, che i due uomini aggrediti brutalmente, la notte dello scorso 26 luglio nel quartiere Prati di Roma, fossero carabinieri.<br/><br/>A dirlo è lo stesso Finnegan in una conversazione in carcere intercettata dagli investigatori, e contenuta nell’informativa finale redatta dal nucleo investigativo dei carabinieri di Roma. Quanto riportato, nella sua semplicità, è il grimaldello che ha permesso agli inquirenti di ipotizzare in capo ai due statunitensi una volontarietà piena. E che ha convinto i magistrati, il procuratore Michele Prestipino, l’aggiunto Nunzia D’Elia e il sostituto Maria Sabina Calabretta, a chiedere nei loro confronti il giudizio immediato, saltando dunque l’udienza preliminare. Concorso in omicidio volontario il reato contestato.<br/><br/>La conversazione carpita dai carabinieri risale al 2 agosto scorso, a pochi giorni dal fermo. Un colloquio avvenuto tra Elder, il padre e Craig Michael Peters, avvocato penalista americano. Quest’ultimo, entrato a Regina Coeli in qualità di amico di famiglia, non è stato nominato legale di fiducia, motivo per cui l’intercettazione è stata inserita tra quelle utilizzabili. È proprio il legale a chiedere informazioni su quanto avvenuto. «Ho visto due sbirri (I saw two cops) di cui uno più basso — esordisce Elder — erano rivolti nella direzione opposta. Sono venuti dietro a noi, alle nostre spalle. E la macchina militare (tank) era qui. Mi sono girato e li ho visti ad una distanza di tre piedi (un metro circa). La persona che mi ha attaccato era basso, più massiccio. Mi picchiava, mi trascinava e così ho estratto il mio coltello e l’ho colpito due volte alla gamba. Poi mi ha stretto il collo e io ho cercato di scansarlo».<br/><br/>Quello che è successo poi è cosa nota. Con le undici coltellate che trafiggono Cerciello Rega, fino ad ucciderlo. Il suo collega, Andrea Varriale, nel corpo a corpo con l’altro ragazzo, Natale Hjorth, non riesce a intervenire in suo soccorso. Interrogato dirà di aver mostrato prima dell’intervento il distintivo. Cosa che conferma anche Elder in carcere: «Ci hanno fatto vedere velocemente i distintivi», spiega a Peters, il quale gli ricorda di attenersi alla sua dichiarazione e di ripassarla punto per punto. La linea che il difensore vorrebbe seguire è semplice: «Due ragazzi che vengono attaccati e assaliti da due uomini, questi agenti di polizia, ragazzetti che si devono difendere contro gli adulti», gli spiega.<br/>Quanto all’innesco di tutta la vicenda, la tentata estorsione nei confronti di Sergio Brugiatelli, l’uomo che li aveva portati dal pusher a Trastevere e al quale avevano rubato lo zainetto, dopo che l’acquisto di cocaina era fallito per l’arrivo dei militari, Elder è netto: «Il motivo per cui ho preso lo zaino è perché mi aveva mentito. Si è preso i soldi pensando di farla franca».</p>
    </article>
  </body>
</html>