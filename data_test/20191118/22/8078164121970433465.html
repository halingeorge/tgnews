<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_19/hong-kong-resa-irriducibili-politecnico-gogna-studenti-95c5b024-0abb-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Hong Kong, la resa degli irriducibili: al Politecnico la gogna degli studenti"/>
    <meta property="og:description" content="L’assedio dell’università è alle battute finali dopo tre giorni di battaglia: altri 400 ragazzi maggiorenni arrestati. La polizia mostra alle telecamere la sfilata degli sconfitti"/>
  </head>
  <body>
    <article>
      <h1>Hong Kong, la resa degli irriducibili: al Politecnico la gogna degli studenti</h1>
      <h2>L’assedio dell’università è alle battute finali dopo tre giorni di battaglia: altri 400 ragazzi maggiorenni arrestati. La polizia mostra alle telecamere la sfilata degli sconfitti</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Guido Santevecchi, inviato a Hong Kong</a></address>
      <p>Sono le 14,30 quando al posto di blocco della polizia davanti al Politecnico cominciano a sfilare a uno a uno o a gruppetti di tre o quattro i ragazzini a capo chino. Si stanno arrendendo dopo una settimana di occupazione e tre giorni di battaglia dentro PolyU, una delle prestigiose università di Hong Kong trasformata in fortezza dal movimento democratico e anti-cinese. La notte scorsa sono stati circa 600 gli studenti guerriglieri che sono usciti dal campus, stremati dopo la lotta. Per i 200 minorenni solo identificazione e poi a casa. Per i 400 sopra i 18 anni, arresto e denuncia criminale.</p>
      <h4>Acqua e frecce</h4>
      <p>Si calcola che all’interno della fortezza PolyU oggi siano rimasti tra i 100 e i 200 irriducibili. C’è una trattativa in corso per evitare un nuovo scontro nello sgombero inevitabile, ora che hanno quasi esaurito frecce, mattoni, bottiglie incendiarie e anche acqua potabile.</p>
      <h4>I minorenni accompagnati</h4>
      <p>Ed ecco la scena a cui abbiamo assistito al posto di blocco di Hong Chong Road. Ci sono una cinquantina di poliziotti, compresi tre ufficiali del liaison office con la stampa: e infatti questa è un’operazione d’immagine per la polizia di Hong Kong. Mostrano alle telecamere gli sconfitti, i «rivoltosi criminali» (come li hanno definiti) che si sono finalmente arresi. I minorenni sono accompagnati da gente in borghese, operatori sociali o personale dell’università. Ci dice uno di loro, in maglietta bianca e pantaloncini da spiaggia che ha appena telefonato a casa con lo smartphone: «Non mi arrestano, ho 17 anni. Però potrebbero incriminarmi dopo, così mi hanno spiegato». Altri sono scortati dai poliziotti, hanno i polsi legati dietro la schiena e il capo chino: per loro la prossima fermata non è casa, ma la prigione.</p>
      <h4>La strategia</h4>
      <p>Una gogna per tutti, organizzata dalla Hong Kong Police Force che sente di aver vinto la battaglia del Politecnico e ora ritiene più utile convincere i duri a uscire da soli uno alla volta piuttosto che dare l’assalto finale. Meglio così, dal punto di vista della sicurezza, ma l’esposizione mediatica (di cui siamo parte e testimoni) lascia pensare.</p>
      <h4>La signora che urla: «Tenete duro»</h4>
      <p>Ci sono anche cittadini di Hong Kong allo slargo dove si sta svolgendo la resa degli ultimi studenti di PolyU. Partono grida di solidarietà da una signora col volto coperto da una mascherina nera: «Ga yau», che in cantonese significa aggiungi olio, tieni duro! È diventato uno degli slogan della protesta democratica. È scesa la notte ora a Hong Kong. Un centinaio di ragazzi sono ancora dentro il campus, incerti sulla prossima mossa: resa o tentativo disperato di fuga? La governatrice Carrie Lam si congratula con la polizia e dice che l’ordine è di lasciar andare a casa i ragazzini e bloccare solo gli altri. Ora gioca la carta della brava madre di famiglia.</p>
    </article>
  </body>
</html>