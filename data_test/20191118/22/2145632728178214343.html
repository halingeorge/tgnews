<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18592218-un-artist-britanic-acuza-ca-o-sculptura-de-banksy-i-a-fost-furata-si-este-vanduta-ilegal"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Un artist britanic acuză că o sculptură de Banksy, ce valorează 1,17 milioane de euro, i-a fost furată şi este vândută ilegal"/>
    <meta property="og:description" content="Un artist britanic susţine că o sculptură realizată de Banksy, estimată la 1,17 milioane de euro şi inclusă într-o licitaţie de artă contemporană organizată la casa Sotheby's din Londra, îi aparţine, i-a fost furată şi este vândută ilegal."/>
  </head>
  <body>
    <article>
      <h1>Un artist britanic acuză că o sculptură de Banksy, ce valorează 1,17 milioane de euro, i-a fost furată şi este vândută ilegal</h1>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18592218/1/sculptura-banksy-youtube-descopera.jpg"/>
      </figure>
      <p>Un artist britanic susţine că o sculptură realizată de Banksy, estimată la 1,17 milioane de euro şi inclusă într-o licitaţie de artă contemporană organizată la casa Sotheby's din Londra, îi aparţine, i-a fost furată şi este vândută ilegal.</p>
      <p>Andy Link susţine că sculptura "The Drinker" (Beţivul), o aluzie la "Gânditorul" lui Auguste Rodin şi care a fost plasată în mod neautorizat - ca toate lucrările lui Banksy - lângă Shaftesbury Avenue din Londra, în 2004, îi aparţine.</p>
      <p>Artistul Andy Link, poreclit Art Kieda, "a răpit" sculptura, a înregistrat "obiectul găsit" la poliţie şi l-a contactat pe Banksy pentru a cere o răscumpărare. Banksy i-a oferit în schimb suma de 2 lire sterline pentru o canistră de benzină cu care să dea foc lucrării de artă. Link a păstrat sculptura, cu o înălţime de aproape doi metri, în grădina casei sale. Însă, la trei ani după, sculptura a fost furată, iar Link a raportat incidentul la poliţie.</p>
      <p>Statuia a reapărut în această toamnă la casa Sotheby’s, fiind inclusă în catalogul unei licitaţii programate pentru 19 noiembrie.</p>
      <p>Reprezentanţii Sotheby’s spun însă că vânzătorul a prezentat documente legale care să ateste drepturile sale asupra operei de artă.</p>
      <p>În catalogul licitaţiei, sculptura apare ca "recuperată", lucru care sugerează că a fost luată înapoi de Banksy sau asociaţi ai acestuia.</p>
      <p>Lucrările realizate de Banksy sunt considerate autentice numai dacă sunt însoţite de un anumit certificat emis de "Deratizare".</p>
      <p>Reprezentanţii lui Banksy au refuzat să comenteze subiectul.</p>
      <p>Link susţine că statuia a fost abandonată în stradă, el a înregistrat-o la poliţie, Banksy a refuzat să o recupereze, motiv penru care el este adevăratul proprietar. Pe de altă parte, spune că nu îşi permite să dea în judecată organizatorii licitaţiei.</p>
      <p>La rândul ei, poliţia metropolitană a indicat că statuia nu face obiectul niciunei anchete.</p>
      <p>Luna trecută, "Devolved Parliament", cea mai mare lucrare pe pânză cunoscută a lui Banksy, un comentariu caustic la adresa politicienilor britanici, a fost vândută la licitaţie pentru suma de 9,9 milioane de lire sterline (11 milioane de euro), un record de preţ pentru artistul britanic.</p>
      <p>În 2018, "Girl with balloon", o lucrare semnată de Banksy, s-a autodistrus imediat după ce a fost adjudecată la licitaţie, pentru 1,185 de milioane de euro.</p>
      <p>Banksy este celebru pentru desenele sale de tip graffiti realizate pe diverse clădiri importante, însoţite adeseori de comentarii cu tentă socială. Considerat un reprezentant al curentului street art, el este renumit pentru faptul că îşi tachinează publicul, dar şi autorităţile, iar lucrările sale sunt extrem de originale, făcându-i pe privitori să vadă lucrurile într-o cu totul altă lumină. Banksy, care îşi ascunde identitatea, preferând să rămână în anonimat, este originar din Bristol, un oraş din sud-vestul Angliei. Artistul britanic combină adeseori în operele sale umorul şi arta subversiunii: el şi-a exercitat arta pe zidurile din New Orleans, după uraganul Katrina, dar şi pe zidul din Cisiordania care îi separă pe israelieni de palestinieni.</p>
      <related>
        <a href="https://www.descopera.ro/dnews/17068213-inainte-sa-moara-o-adolescenta-de-la-auschwitz-a-fost-fotografiata-de-un-soldat-german-75-de-ani-mai-tarziu-un-artist-digital-a-colorat-imaginile-si-a-scos-la-iveala-detalii-incredibile"/>
      </related>
      <related>
        <a href="https://www.descopera.ro/dnews/18591756-ciuma-bubonica-ia-amploare-in-china"/>
      </related>
      <related>
        <a href="https://www.descopera.ro/dnews/18589771-wtsocial-reteaua-sociala-creata-de-cofondatorul-wikipedia-pentru-a-rivaliza-cu-facebook-si-twitter"/>
      </related>
      <related>
        <a href="https://www.descopera.ro/dnews/18591730-trei-dintre-cele-mai-folosite-browsere-de-internet-din-lume-compromise-de-hackeri-chinezi-la-o-competitie"/>
      </related>
      <related>
        <a href="https://www.descopera.ro/dnews/18589663-copilul-minune-care-va-absolvi-facultatea-la-varsta-de-9-ani"/>
      </related>
      <related>
        <a href="https://www.descopera.ro/dnews/18589633-masuri-mai-dure-impotriva-actelor-huliganice-din-siturile-si-vestigiile-arheologice-egiptene"/>
      </related>
      <related>
        <a href="https://www.descopera.ro/dnews/18589601-in-belgia-s-a-inregistrat-primul-deces-din-cauza-tigaretelor-electronice"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18591756-ciuma-bubonica-ia-amploare-in-china"/>
        <a href="https://www.descopera.ro/dnews/18591730-trei-dintre-cele-mai-folosite-browsere-de-internet-din-lume-compromise-de-hackeri-chinezi-la-o-competitie"/>
        <a href="https://www.descopera.ro/dnews/18589771-wtsocial-reteaua-sociala-creata-de-cofondatorul-wikipedia-pentru-a-rivaliza-cu-facebook-si-twitter"/>
        <a href="https://www.descopera.ro/dnews/18589669-anpc-a-sesizat-comisia-europeana-despre-lipsa-reglemetarilor-la-tacamurile-din-plastic"/>
      </related>
    </article>
  </body>
</html>