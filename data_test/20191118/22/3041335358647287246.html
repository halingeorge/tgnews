<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/world/anatarakseis-prokalei-o-pompeo-nomimoi-oi-israilinoi-oikismoi-sti-dytiki-oxthi/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T22:12:11+00:00"/>
    <meta property="og:title" content="Αναταράξεις προκαλεί ο Πομπέο: Νόμιμοι οι ισραηλινοί οικισμοί στη Δυτική Όχθη"/>
    <meta property="og:description" content="Ο αμερικανός ΥΠΕΞ, Μάικ Πομπέο, δήλωσε ότι εναπόκειται πλέον στους Ισραηλινούς και τους Παλαιστίνιους να διαπραγματευτούν το καθεστώς της Δυτικής Όχθης."/>
  </head>
  <body>
    <article>
      <h6 class="kicker">Αντιδρά η Ευρώπη</h6>
      <h1>Αναταράξεις προκαλεί ο Πομπέο: Νόμιμοι οι ισραηλινοί οικισμοί στη Δυτική Όχθη</h1>
      <h2>Ο αμερικανός ΥΠΕΞ, Μάικ Πομπέο, δήλωσε ότι εναπόκειται πλέον στους Ισραηλινούς και τους Παλαιστίνιους να διαπραγματευτούν το καθεστώς της Δυτικής Όχθης.</h2>
      <address><time datetime="2019-11-18T22:12:11+00:00">18 Nov 2019, 22:12</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Οι Ηνωμένες Πολιτείες δεν θεωρούν πλέον ότι οι δεκάδες εβραϊκοί οικισμοί που έχουν ιδρυθεί από το Ισραήλ στην κατεχόμενη Δυτική Όχθη αντίκεινται στο διεθνές δίκαιο, ανακοίνωσε ο υπουργός Εξωτερικών των ΗΠΑ Μάικ Πομπέο.</p>
      <p>«Η ίδρυση ισραηλινών οικισμών στη Δυτική Όχθη δεν είναι καθεαυτή ασύμβατη με το διεθνές δίκαιο», είπε ο επικεφαλής του Στέιτ Ντιπάρτμεντ, σε συνέντευξη Τύπου που παραχώρησε.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Η απόφαση αυτή παρεκκλίνει από τη νομική γνωμοδότηση του υπουργείου Εξωτερικών των ΗΠΑ του 1978 που είχε αποφανθεί για τη μη νομιμότητα των οικισμών, όπου σήμερα ζουν 600.000 Ισραηλινοί.</p>
      <p>Ο ΟΗΕ και μεγάλο μέρος της διεθνούς κοινότητας θεωρούν παράνομους τους οικισμούς.</p>
      <p>«Αφού εξετάσαμε επιμελώς όλα τα επιχειρήματα αυτής της νομικής διαφωνίας (συμπεράναμε) ότι η ίδρυση αποικιών Ισραηλινών πολιτών στη Δυτική Όχθη δεν αντιτίθεται καθεαυτή στο διεθνές δίκαιο», είπε ο Πομπέο.</p>
      <h3>Χαιρετίζει την απόφαση ο Νετανιάχου</h3>
      <p>Ο πρωθυπουργός του Ισραήλ <a href="https://www.in.gr/tags/%ce%bc%cf%80%ce%b5%ce%bd%ce%b9%ce%b1%ce%bc%ce%af%ce%bd-%ce%bd%ce%b5%cf%84%ce%b1%ce%bd%ce%b9%ce%ac%cf%87%ce%bf%cf%85/">Μπενιαμίν Νετανιάχου</a> χαιρέτισε αμέσως την απόφαση της Ουάσινγκτον για τους οικισμούς τονίζοντας ότι «επανορθώνει μια ιστορική αδικία» ενώ το υπουργείο Εξωτερικών ευχαρίστησε την κυβέρνηση του προέδρου Ντόναλντ Τραμπ για την υποστήριξή της στη χώρα.</p>
      <figure>
        <iframe data-src="https://twitter.com/netanyahu/status/1196519483701157890?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Νετανιάχου είχε προτείνει πρόσφατα την προσάρτηση από το Ισραήλ ενός μέρους των εβραϊκών οικισμών στην κατεχόμενη Δυτική Όχθη.</p>
      <p>
        <b>Αντιδρά η ΕΕ</b>
      </p>
      <p>Η Ευρωπαϊκή Ένωση εξακολουθεί να θεωρεί ότι η εποικιστική δραστηριότητα του Ισραήλ στα κατεχόμενα παλαιστινιακά εδάφη είναι παράνομη με βάση το διεθνές δίκαιο και υπονομεύει τις προοπτικές για μια βιώσιμη ειρήνη στη Μέση Ανατολή.</p>
      <p>«Η ΕΕ καλεί το Ισραήλ να τερματίσει όλες τις εποικιστικές δραστηριότητες, σύμφωνα με τις υποχρεώσεις του ως δύναμη κατοχής», ανέφερε σε ανακοίνωσή της η επικεφαλής της ευρωπαϊκής εξωτερικής πολιτικής Φεντερίκα Μογκερίνι.</p>
      <p>Δείτε επίσης: Αυτή είναι η σοβαρή ασθένεια από την οποία πάσχουν οι Ελληνες και δεν το ξέρουν<br/>Λίγο νωρίτερα η Ουάσινγκτον ανακοίνωσε ότι εγκαταλείπει την θέση που διατηρούσε επί 40 χρόνια ότι οι εβραϊκοί οικισμοί δεν συνάδουν με το διεθνές δίκαιο, αναγνωρίζοντας επί της ουσίας το δικαίωμα του Ισραήλ να κατασκευάζει τέτοιους οικισμούς στην κατεχόμενη Δυτική Όχθη.</p>
      <p>
        <a href="https://www.in.gr/2019/11/19/culture/vrethike-xryso-daxtylidi-tou-oskar-ouailnt-tin-arxaioelliniki-afierosi/">Βρέθηκε το χρυσό δαχτυλίδι του Οσκαρ Ουάιλντ με την αρχαιοελληνική επιγραφή</a>
      </p>
    </article>
  </body>
</html>