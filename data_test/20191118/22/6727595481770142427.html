<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jignesh-mevani-supports-jnu-strike-and-tweets-against-central-government902.html"/>
    <meta property="og:site_name" content="DoolNews"/>
    <meta property="article:published_time" content="2019-11-18T22:10:00+00:00"/>
    <meta property="og:title" content="'മൂവായിരം വിദ്യാര്‍ഥികള്‍ക്കെതിരെ ലാത്തിച്ചാര്‍ജിന് 2,500 പൊലീസുകാര്‍, കേന്ദ്രത്തിലേത് ഹിറ്റ്‌ലര്‍ ഭരണം'; ജെ.എന്‍.യു സമരത്തെ പിന്തുണച്ച് ജിഗ്നേഷ് മേവാനി"/>
    <meta property="og:description" content="Adolf Hitler Jignesh Mevani JNU India ന്യൂദല്‍ഹി: ഫീസ് വര്‍ധനയ്‌ക്കെതിരെ സമരം നടത്തുന്ന ജെ.എന്‍.യു വിദ്യാര്‍ഥികളെ പിന്തുണച്ച് ഗുജറാത്ത് എം.എല്‍.എയും ദളിത് ആക്ടിവിസ്റ്റുമാ"/>
  </head>
  <body>
    <article>
      <h1>'മൂവായിരം വിദ്യാര്‍ഥികള്‍ക്കെതിരെ ലാത്തിച്ചാര്‍ജിന് 2,500 പൊലീസുകാര്‍, കേന്ദ്രത്തിലേത് ഹിറ്റ്‌ലര്‍ ഭരണം'; ജെ.എന്‍.യു സമരത്തെ പിന്തുണച്ച് ജിഗ്നേഷ് മേവാനി</h1>
      <address><time datetime="2019-11-18T22:10:00+00:00">18 Nov 2019, 22:10</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ഫീസ് വര്‍ധനയ്‌ക്കെതിരെ സമരം നടത്തുന്ന ജെ.എന്‍.യു വിദ്യാര്‍ഥികളെ പിന്തുണച്ച് ഗുജറാത്ത് എം.എല്‍.എയും ദളിത് ആക്ടിവിസ്റ്റുമായ ജിഗ്നേഷ് മേവാനിയും രംഗത്ത്. അടിസ്ഥാന സൗകര്യ ആവശ്യങ്ങള്‍ ഉന്നയിക്കുന്നവരെ ദേശദ്രോഹികളാക്കുകയാണു ചെയ്യുന്നതെന്ന് മേവാനി ആരോപിച്ചു. ട്വിറ്ററിലായിരുന്നു അദ്ദേഹത്തിന്റെ പ്രതികരണം.</p>
      <p>‘ജെ.എന്‍.യുവിലെ അപ്രതീക്ഷിതവും അന്യായവുമായ ഫീസ് വര്‍ധനയ്‌ക്കെതിരെ സമാധാനപരമായി സമരം ചെയ്ത മൂവായിരത്തോളം വിദ്യാര്‍ഥികള്‍ക്കെതിരെ ലാത്തിച്ചാര്‍ജ് നടത്താനായി 2500-ലധികം പൊലീസിനെയും സി.ആര്‍.പി.എഫുകാരെയുമാണു വിന്യസിച്ചത്.</p>
      <p>അടിസ്ഥാന സൗകര്യങ്ങള്‍ ഒരുക്കിത്തരണമെന്ന ആവശ്യം എപ്പോള്‍ വന്നാലും അത് അനുവദിക്കേണ്ടത് സര്‍ക്കാരിന്റെ കടമയാണ്. എന്നാല്‍ അത്തരം ആവശ്യങ്ങള്‍ ഉന്നയിക്കുന്നവരെ രാജ്യദ്രോഹികളാക്കുകയാണു ചെയ്യുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ശബ്ദമുയര്‍ത്തുന്ന കര്‍ഷകരെയും ദളിതരെയും വിദ്യാര്‍ഥികളെയും ഈ മുതലാളിത്ത, ഏകാധിപത്യ സര്‍ക്കാര്‍ ആക്രമിക്കുകയാണ്, അവര്‍ വിദ്വേഷം തീര്‍ക്കുകയാണ്. വിദ്യാഭ്യാസം ഒരു അവകാശമല്ലാതാകുകയും ആഡംബരവും ചിലര്‍ക്കു മാത്രം സഹിക്കാവുന്നതും ആയി മാറുന്ന ഇവിടം ഹിറ്റ്‌ലര്‍ ഭരണത്തിന്റെ യഥാര്‍ഥ മുഖത്തില്‍ കുറഞ്ഞതൊന്നുമല്ല.’- അദ്ദേഹം പറഞ്ഞു.</p>
      <related>
        <a href="https://www.doolnews.com/swara-bhaskar-and-kanhaiya-kumar-supports-jnu-strike028.html?utm_source=doolnews&amp;utm_medium=related"/>
      </related>
      <p>കഴിഞ്ഞദിവസവും ജെ.എന്‍.യു സമരത്തെ പിന്തുണച്ച് മേവാനി ട്വീറ്റ് ചെയ്തിരുന്നു. അഭിജിത് ബാനര്‍ജിക്കും മറ്റുള്ളവര്‍ക്കും സാമ്പത്തികശാസ്ത്ര നൊബേല്‍ കിട്ടിയപ്പോള്‍ ആഹ്ലാദിച്ചവര്‍ അദ്ദേഹം ജെ.എന്‍.യു വിദ്യാര്‍ഥിയായിരുന്നെന്നും നോട്ടുനിരോധനത്തെയും ജി.എസ്.ടിയെയും ഇന്ത്യയിലെ വിദ്വേഷ കുറ്റകൃത്യങ്ങളെയും തുറന്നു വിമര്‍ശിച്ചയാളായിരുന്നു എന്നും മറക്കരുതെന്നും അദ്ദേഹം പറഞ്ഞിരുന്നു.</p>
      <p>ജെ.എന്‍.യു വിദ്യാര്‍ഥികളെ പിന്തുണച്ച് നടി സ്വര ഭാസ്‌കറും എ.ഐ.എസ്.എഫ് നേതാവ് കനയ്യ കുമാറും രംഗത്തെത്തിയിരുന്നു. ദല്‍ഹിയില്‍ നടന്ന മാര്‍ച്ചില്‍ ആകെ നടന്ന ആക്രമണം ദല്‍ഹി പൊലീസിന്റെ ലാത്തിച്ചാര്‍ജ് മാത്രമാണെന്ന് സ്വര ആരോപിച്ചു.</p>
      <p>ഇന്ത്യാ ടുഡേ ടി.വിയുടെ ചര്‍ച്ചയ്ക്കിടെയായിരുന്നു ഇരുവരും നിലപാട് വ്യക്തമാക്കിയത്. ‘അന്യന്റെ ചിലവില്‍ ജീവിക്കുന്ന ആരും ജെ.എന്‍.യു കാമ്പസിലില്ല. വിദ്യാഭ്യാസത്തിന് ഫണ്ട് വേണം.’- സ്വര പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്തിനാണ് എം.പിമാരുടെ ഭക്ഷണത്തിനു വില കുറച്ചത് എന്നായിരുന്നു ജെ.എന്‍.യു വിദ്യാര്‍ഥി യൂണിയന്‍ മുന്‍ പ്രസിഡന്റ് കൂടിയായ കനയ്യയുടെ ചോദ്യം. സര്‍വകലാശാലയ്ക്ക് ഫണ്ട് നല്‍കുന്നത് ഒരിക്കലും നികുതിദായകരുടെ പണം പാഴാക്കിക്കളയലാവില്ലെന്നും അദ്ദേഹം അഭിപ്രായപ്പെട്ടു.</p>
      <figure>
        <iframe data-src="https://twitter.com/jigneshmevani80/status/1196462088459210753?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>