<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640589/%D8%AF%D8%B3%D8%AA%DA%AF%DB%8C%D8%B1%DB%8C-%D8%B3%D8%B1%D8%B4%D8%A7%D8%AE%D9%87%E2%80%8C%D9%87%D8%A7%E2%80%8C-%DA%A9%D8%A7%D9%87%D8%B4-%D8%AA%D8%AE%D8%B1%DB%8C%D8%A8-%D9%88-%D8%A7%D8%BA%D8%AA%D8%B4%D8%A7%D8%B4"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T22:17:00+00:00"/>
    <meta property="og:title" content="دستگیری سرشاخه‌ها،‌ کاهش تخریب و اغتشاش"/>
    <meta property="og:description" content="تبیین اهداف اجرای طرح اصلاح قیمت سوخت برای مردم و حمایت رهبر معظم انقلاب اسلامی از این تصمیم کارشناسی سران قوا، سبب شد که بین مردم معترض ..."/>
  </head>
  <body>
    <article>
      <h1>
        <a href="https://www.bultannews.com/fa/news/640589/%D8%AF%D8%B3%D8%AA%DA%AF%DB%8C%D8%B1%DB%8C-%D8%B3%D8%B1%D8%B4%D8%A7%D8%AE%D9%87%E2%80%8C%D9%87%D8%A7%E2%80%8C-%DA%A9%D8%A7%D9%87%D8%B4-%D8%AA%D8%AE%D8%B1%DB%8C%D8%A8-%D9%88-%D8%A7%D8%BA%D8%AA%D8%B4%D8%A7%D8%B4">دستگیری سرشاخه‌ها،‌ کاهش تخریب و اغتشاش</a>
      </h1>
      <h2>تبیین اهداف اجرای طرح اصلاح قیمت سوخت برای مردم و حمایت رهبر معظم انقلاب اسلامی از این تصمیم کارشناسی سران قوا، سبب شد که بین مردم معترض ...</h2>
      <address><time datetime="2019-11-18T22:17:00+00:00">18 Nov 2019, 22:17</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بعد از آن که <b>نیروهای امنیتی و انتظامی</b> طی سه روز گذشته با طمانینه حرکت اعتراضی مردم را به افزایش قیمت سوخت رصد کردند و اجازه دادند مردم عادی صف خود را با آشوبگران جدا کنند، از دیروز روند دستگیری عاملان اصلی آشوب ها و تحمیل کنندگان خسارت های سنگین به اموال عمومی شروع شود.<br/>صحنه اغتشاشات روزهای گذشته در کشور به وضوح بیانگر دخالت مستقیم عاملان وابسته به دشمنان بیرونی و استخدام مزدورانی<b> آموزش</b> دیده بود که برای مقابله با آنها، علاوه بر ضرورت شناسایی، دادن مهلت برای آشکار شدن ماهیت آنها برای مردم هم لازم بود.<br/>بعد از سه روز میدان داری اشرار،‌ دستگیری ها شدت گرفته و از ورامین ، قرچک ،‌ کرمانشاه ، ‌اصفهان ، کرج ، فردیس ، بوکان و سقز خبر دستگیری سر شاخه های آشوبگر منتشر شده است که به گفته برخی کارشناسان امنیتی همین دستگیری ها موجب فروکش کردن تحرکات تخریبی شده است.<br/>با حاکم شدن آرامش درکشور طی ۲۴ ساعت گذشته، دو شهرستان مریوان و سنندج در استان کردستان و یک همسایه شمالی آنها یعنی شهرستان بوکان در استان آذربایجان غربی به اتفاق شهرستان هایی در استان البرز اما در این مدت شاهد تداوم تحرکات اعتراضی همراه با آشوب های خیابانی و درگیری با ماموران انتظامی بود.<br/>استان کردستان در شروع اعتراض ها تحرکاتی را در شهرهای کامیاران ، مریوان ، سقز و سنندج شاهد بود اما در روزهای بعد این آشوب ها به شهرهای مریوان و سنندج محدود شد.<br/>بخاطر ناامنی‌های اخیر در مریوان و آتش زدن دو پمپ بنزین، از دیروز تمام جایگاه‌های توزیع سوخت این شهر تعطیل شده و اکنون پنج جایگاه عرضه فرآورده‌های نفتی شهر مریوان غیرفعال است که این شرایط تحمیلی توسط اشرار ،‌روند زندگی مردم را مختل کرده است.<br/>در استان البرز نیز شدت درگیری در روز نخست زیاد و وسعت آن گسترده بود اما در روزگذشته و امروز این تحرکات محدود به شهرستان فردیس و گلشهر کرج شد.</p>
      <p>همچنین در شهرستانهای بهارستان، قدس و شهریار استان تهران فضای امنیتی حاکم بود.</p>
      <p>در البرز ۶۹ جایگاه عرضه سوخت وجود دارد که طی ۲ روز گذشته حدود ۱۱ جایگاه عرضه بنزین توسط آشوبگران در شهرهای فردیس و کرج تخریب شده و به خاطر مسائل امنیتی و پیشگیری از آتش سوزی و جلوگیری از بروز خسارت های بیشتر تعدادی از جایگاه های عرضه سوخت تعطیل است و در نقاط حساس شهر واقع در هسته مرکزی شهر کرج و فردیس جایگاه ها تنها در ساعاتی محدود فعال هستند.<br/>اگر چه به گفته مقامات مسئول، در استان البرز کمبود بنزین وجود ندارد اما به خاطر تعطیلی برخی جایگاه ها در جلوی جایگاه های دیگر صف های طولانی شکل گرفته است.<br/>به گفته برخی منابع ، افراد آموزش دیده و گروه های سازمان یافته حرکت های اعتراضی استان البرز را به سمت درگیری مسلحانه ، تخریب ، آتش سوزی و از بین بردن زیر ساخت ها و امکان تجاری ،‌فرهنگی و اداری استان هدایت می کردند که با دستگیری نزدیک به ۱۵۰ سرشاخه آشوبگران ، آرامش نسبی بر استان حاکم شده است.</p>
      <p>استان خوزستان نیز جمعه و شنبه گذشته در شهرهای آبادان ، اهواز، خرمشهر و ماهشهر شاهد تجمعات اعتراضی بود و اغلب این اجتماعات نیز با درگیری معترضان با نیروهای انتظامی همراه شد اما در ۲۴ ساعت گذشته از حجم این آشوب ها کم شده است.</p>
      <p>بنا به گزارش ایرنا امروز دوشنبه تعدادی از مردم شهرک چمران در ماهشهر در اعتراض به افزایش قیمت بنزین تجمع کردند که این تجمع هنگامی که نیروی انتظامی برای باز کردن راه تردد مردم وارد عمل شد به درگیری کشیده شد .<br/>استان اصفهان نیز طی ۲۴ ساعت گذشته در شهرهای نجف آباد و یزدانشهر با رخدادهای مشابه ای در ارتباط با اعتراض به افزایش قیمت بنزین روبرو بود.</p>
      <p>اماکن عمومی این دو شهر از جمله یک پمپ بنزین و ۲ بانک در یزدانشهر و سه بانک در نجف آباد و همچنین تعدادی از واحدهای تجاری خسارت زیادی دیدند.<br/>آشوبگران همچنین دیروز به مرکز مخابرات خاتم الانبیا(ص) اصفهان حمله کردند و موجب شدند تلفن‌های ثابت و سیار ملک شهر قطع شود ؛ در این محدوده چند شعبه بانک و تاسیسات عمومی آتش زده شد.</p>
    </article>
  </body>
</html>