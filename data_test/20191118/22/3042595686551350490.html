<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/bare-vare-beste-menn-er-godt-nok/71831764"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T22:02:40+00:00"/>
    <meta property="og:title" content="Bare våre beste menn er godt nok"/>
    <meta property="og:description" content="Lars Lagerbäck er blitt styrket i troen på at stammen i landslagstroppen er det som gjelder for Norge. Nå vet han også at Mats Møller Dæhli er god nok."/>
  </head>
  <body>
    <article>
      <h1>Bare våre beste menn er godt nok</h1>
      <h2>Lars Lagerbäck er blitt styrket i troen på at stammen i landslagstroppen er det som gjelder for Norge. Nå vet han også at Mats Møller Dæhli er god nok.</h2>
      <address><time datetime="2019-11-18T22:02:40+00:00">18 Nov 2019, 22:02</time> by <a rel="author">Morten P KOMMENTAR</a></address>
      <ul>
        <li>
          <b>Malta-Norge 1-2 (1–1)</b>
        </li>
      </ul>
      <p><b>MALTA (Dagbladet)</b>: Malta scoret mål, Malta reddet straffespark og Malta fikk Norge til å se ut som et ganske middels fotballag etter en god første halvtime.</p>
      <p>Det var ikke sånn vi så for oss at 2019 skulle ende.</p>
      <p><b>MEN SÅNN BLE</b> det, og det har sine årsaker. Det var ikke viktig. Det var faktisk så lite viktig at det norske laget, som aldri offenliggjøres før det kreves fem kvarter før avspark, kom til frokost. Og i det laget fikk Ørjan Nyland en kamp for Rune Almenning Jarstein i mål, mens tre mann fikk sjansen til å vise seg fram.</p>
      <p>Bare én av dem leverte.</p>
      <p><b>I DET STORE </b>bildet var denne matchen en ingenting-kamp. Når Norge løfter blikket handler alt om Serbia på Ullevaal 26. mars neste år. Men isolert til 90 minutter en mandag i november, var kampen ekstremt viktig for spillere som ikke har fått for mange sjanser under Lars Lagerbäck.</p>
      <p>For Jonas Svensson, endelig på banen etter 16 landskamper på rad uten et eneste minutt.</p>
      <p>For Birger Meling, som aldri har gjort seg bort, men som likevel har havnet i skyggen av Haitam Aleesami.</p>
      <p>For Mats Møller Dæhli, verkende etter å vise seg fram i et lag som trenger ferdighetene hans, spesielt når Martin Ødegaard er utilgjengelig.</p>
      <p><b>SISTNEVNTE VAR KLART </b>best gjennom gode løp og pasninger inn bak Maltas forsvarsrekke, ved å sette opp Joshua King til Norges første mål og viste at han selvfølgelig hører hjemme i alle norske tropper, også når alle er tilgjengelige.</p>
      <p>Mats Møller Dæhli viste gjennom omgangen han spilte, at kan låse opp et motstanderforsvar.</p>
      <p>Vi har ikke for mange av dem.</p>
      <p>Derfor var det synd at han kjente litt på baksiden av det ene låret, og måtte gi seg etter første omgang.</p>
      <p>Sammen med Sander Berge var han Norges beste.</p>
      <p><b>FRA OG MED </b>nå, etter seieren på Malta og sluttstrek med tredjeplass i kvalifiseringsgruppe F, hvilket er en helt normal kvalifisering for Norge, vi pleier å bli tre eller fire, går det pluss fire måneder til semifinalen i Nations League. Spillerne drar hver til sitt. Når de samles i Oslo 23. mars er det tre dager til Lars Lagerbäcks eksamen som norsk landslagstrener.</p>
      <p><b>SEMIFINALEN MOT SERBIA</b> blir norsk landslagsfotball største kamp siden Ungarn var i Oslo i november 2015. Det var playoff til Euro 2016. Vi tapte både hjemme og borte. Men slår vi ikke Serbia på Ullevaal får vi ingen andre mulighet gjennom en bortekamp i Beograd, da er det over.</p>
      <p>Det betyr at vinneren tar alt.</p>
      <p>Der premien er playoff-finale fire dager seinere.</p>
      <p><b>SERBIA HAR MANGE</b> gode fotballspillere, der Nemanja Matic (Manchester United), Dusan Tadic (Ajax), Aleksandar Kolarov (Roma), Aleksandar Mitrovic (Fulham) og Real Madrids nysignering, 21 år gamle Luka Jovic, er de mest kjente. Serbernes problem er at laget ikke matcher summen av individenes kvaliteter og ferdigheter. Spillerne drar av forskjellige årsaker i hver sin retning, det er som om den enkelte spillers suksess er viktigere enn lagets, og at landslagssamlingene handler mest om å treffe gutta og hygge seg.</p>
      <p>I VG leste jeg en serbisk fotballreporter uttale at laget kunne trengt en psykolog.</p>
      <p>Jeg tror det passer Norge godt.</p>
      <p>Serbia må gjerne komme til Ullevaal som gutta på tur.</p>
      <p>Sist et lag fra Balkan var i Oslo for å hygge seg - Kroatia som spilte VM-finale i 2018 - slo vi dem 2-0.</p>
      <p><b>VI HAR NOEN</b> navn vi også - der Joshua King, Erling Braut Haaland og Martin Ødegaard er blitt internasjonalt allemannseie – men framfor alt har Norge et lag. Det er kollektivet som har gitt Norge framgang, og gjort laget bedre. Det er når defensiven starter med en iherdig Joshua King på topp vi ser lagfølelsen, offerviljen og vinnerinstinktet spre seg i det norske laget. Selvfølgelig hjelper det med individenes ferdigheter, og repertoaret blir stadig større, spesielt framover i banen, men det er først og fremst summen av kvaliteter som gjør Norge gode.</p>
      <p>Derfor er det to vidt forskjellige fotballag som møtes på Ullevaal 26. mars.</p>
      <p>Skal jeg våge å sette pengene mine på ett av dem blir det Norge.</p>
      <p>1) På grunn av de allerede nevnte forskjellene.</p>
      <p>2) På grunn av hjemmebanestatistikken,14 kamper uten tap under Lars Lagerbäck.</p>
    </article>
  </body>
</html>