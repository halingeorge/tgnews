<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_19/usa-super-esperto-riciclaggio-riciclava-milioni-dollari-incarcerato-rischia-20-anni-d2ef274c-0af6-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Usa, super esperto di riciclaggio... riciclava milioni di dollari: incarcerato, rischia 20 anni"/>
    <meta property="og:description" content="Bruce Bagley&amp;#44; esperto di riciclaggio e narcos&amp;#44; consulente dell&amp;#8217;Fbi e della Dea&amp;#44; spesso intervistato dai media sul crimine organizzato&amp;#46; Insomma&amp;#44; una..."/>
  </head>
  <body>
    <article>
      <h1>Usa, super esperto di riciclaggio... riciclava milioni di dollari: incarcerato, rischia 20 anni</h1>
      <h2>Una storia da film: Bruce Bagley, professore all’Università di Miami e consulente di Fbi e Dea, ha messo il suo sapere al servizio del sistema che insegnava a contrastare</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Guido Olimpio</a></address>
      <p>Bruce Bagley, esperto di riciclaggio e narcos, consulente dell’Fbi e della Dea, spesso intervistato dai media sul crimine organizzato. Insomma, una fonte importante. Ma che nascondeva un segreto: ha “lavato” denaro sporco. E per questo è finito in prigione. Una storia pronta per un film.</p>
      <h4>La sponda</h4>
      <p>Professore all’Università di Miami, 73 anni, Bagley si è conquistato nel corso degli anni una grande fama. Potremmo definirlo un’autorità. E infatti ha prodotto libri, studi, articoli. Non di rado è stato chiamato a testimoniare in processi legati al mondo degli stupefacenti. Dava pareri, produceva analisi, forniva consigli su come contrastare una minaccia ampia e globale, sottolineava come fosse complesso fermare i flussi di soldi illeciti. E a forza di analizzare quel mondo ha pensato di sfruttare il suo sapere mettendosi a disposizione di chi aveva bisogno di ripulire somme importanti. Vivendo in Florida non è stato difficile trovare sponde. La città è uno snodo cruciale, è popolato da una fauna di maneggioni, “ripulitori” e persone per tutte le stagioni e necessità.</p>
      <h4>Rischia 20 anni</h4>
      <p>Le indagini federali hanno scoperto che Bagley ha riciclato circa 3 milioni di dollari ed è stato ricompensato con 300 mila, arrivati sul conto di una sua società. A spedirli un colombiano – del quale non è trapelato il nome – legato al network che fa affari con il Venezuela di Maduro. Il denaro partiva da una banca degli Emirati Arabi Uniti e da una in Svizzera, a ordinare i bonifici una società alimentare. Il professore rischia 20 anni di galera.</p>
      <h4>Le inchieste</h4>
      <p>Gli Usa, nella campagna di pressione contro il Venezuela, hanno lanciato numerose inchieste internazionali per smascherare reti che si occupano di riciclare e di spostare soldi di provenienza illegale. Uno dei filoni ha riguardato anche una ragazza romana sposata da un imprenditore colombiano.</p>
    </article>
  </body>
</html>