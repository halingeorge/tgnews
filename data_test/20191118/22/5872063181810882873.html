<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560698/patir-adonios-moutiaba-enas-kritikos-apo-tin-ougada-exomologeitai/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T22:07:00+00:00"/>
    <meta property="og:title" content="Πατήρ Αντώνιος Μουτιάμπα, ένας... Κρητικός από... την Ουγκάντα εξομολογείται"/>
    <meta property="og:description" content="Πώς γιόρτασαν το «Όχι» τα παιδιά της Ουγκάντα"/>
  </head>
  <body>
    <article>
      <h1>Πατήρ Αντώνιος Μουτιάμπα, ένας... Κρητικός από... την Ουγκάντα εξομολογείται</h1>
      <address><time datetime="2019-11-18T22:07:00+00:00">18 Nov 2019, 22:07</time> by <a rel="author">Λιναρδάκη Μαρία</a></address>
      <p>
        <b>Πώς γιόρτασαν το «Όχι» τα παιδιά της Ουγκάντα</b>
      </p>
      <p>Η Ιωάννα Μαλέσκου και η εκπομπή <a href="http://www.cretetv.gr/show/kalo-mesimeri/"><b>«Καλό Μεσημέρι»</b></a> της <a href="http://www.cretetv.gr/"><b>ΚΡΗΤΗ TV,</b></a> φιλοξένησαν την περασμένη εβδομάδα, έναν... Κρητικό ιερέα από την μακρινή Ουγκάντα, τον πατήρ Αντώνιο Μουτιάμπα.</p>
      <p>Είναι ο άνθρωπος, ο οποίος όπως είχε αναφέρει σε παλαιότερη συνέντευξή του σε εκπομπή της ΚΡΗΤΗ TV, η Κρήτη σημαίνει για εκείνον πολλά, ενώ είχε εξομολογηθεί ότι αισθάνεται Κρητικός στην… Αφρική.</p>
      <p>Ο πατήρ Αντώνιος ο οποίος έχει μείνει έξι χρόνια στη Μεγαλόνησο και ανήκει στην Ιερά Μητρόπολη Κισσάμου και Σελήνου, με απόσπαση στην Ουγκάντα, είναι ο άνθρωπος που γνωρίσαμε, αγαπήσαμε, την προηγούμενη τηλεοπτική σεζόν, για όλη την τόσο σημαντική δράση του σε ότι έχει να κάνει με τη μόρφωση και την εκπαίδευση των παιδιών σε μία χώρα που ταλανίζεται από τη φτώχεια, όπως η μακρινή Ουγκάντα.</p>
      <p>Ο πατήρ Αντώνιος επίσης, έγινε ευρύτερα γνωστός μέσα από το ντοκιμαντέρ του Κρητικού σκηνοθέτη Μιχάλη Βιτωράκη, το οποίο γυρίστηκε στην Ουγκάντα και το οποίο αποτυπώνει τις εμπειρίες του, την καθημερινότητα, τις δυσκολίες διαβίωσης καθώς και το σημαντικό έργο του του πατέρα Αντώνιου.</p>
      <p>Ο ίδιος μετέφερε το πώς βιώνουν τα παιδιά του πολύπαθου αυτού τόπου τη στέρηση των βασικών αγαθών. Όπως εξομολογείται στην Ιωάννα Μαλέσκου, υπάρχουν δυσκολίες, «ωστόσο ελπίδα και χαρά μπορεί να πάρει ένα παιδί, με τις δυνατότητες που θα του δοθούν μέσα από την εκπαίδευση και την παιδεία που είναι από τα σημαντικότερα αγαθά, που μπορεί να έχει ένας άνθρωπος».</p>
      <p>
        <b>«Η γνώση είναι δύναμη»</b>
      </p>
      <p>Τα παιδιά δεν μπορούν να προχωρήσουν χωρίς γνώση αναφέρει, «ο άνθρωπος πρέπει να εμπλουτίζει τα αγαθά του, εφόσον ο Θεός μας έδωσε την σοφία, δηλαδή να γνωρίζουμε να ερευνάμε για να μπορούμε να ζήσουμε άνετα, αλλά και να μπορούμε να γνωρίσουμε και τον Θεό. Όταν έχεις γνώση μπορείς να ψάχνεις τον εαυτό σου, την ελευθερία σου», τόνισε μεταξύ άλλων.</p>
      <p>«Η γνώση είναι δύναμη. Η μόρφωση είναι το εφόδιο για να ανοίξουν τα φτερά τους και να καταφέρουν να κυνηγήσουν τα όνειρά τους», ανέφερε ο πατήρ Αντώνιος, ο οποίος αισθάνεται ευγνώμων και ευχαρίστησε τους Έλληνες που στηρίζουν τον αγώνα τους ώστε να φτιαχτούν σχολεία στην Αφρική «εγώ μορφώθηκα στην Ελλάδα και έμαθα ότι... υπάρχω και αυτό προσπαθώ να μεταφέρω στους ανθρώπους της Αφρικής».</p>
      <p>
        <b>Τα παιδιά της Ουγκάντα είπαν το δικό τους «Όχι»</b>
      </p>
      <p>Με αφορμή την εθνική επέτειο της 28<sup>ης</sup> Οκτωβρίου στην Ελλάδα, γιορτάστηκε το «Όχι» και στη μακρινή Ουγκάντα, με διάφορες εκδηλώσεις. Ο πατήρ Αντώνιος με αφορμή την επέτειο και τις εκδηλώσεις ανέφερε τα εξής: «Ευχαριστούμε την Ελλάδα που μας δίνει τη δυνατότητα να σκεφτόμαστε ότι υπάρχει η λέξη "Όχι"».</p>
      <p>Αυτό που τόνισε μεταξύ άλλων είναι ότι το νόημα της επετείου είναι ότι «δεν πρέπει να υποτασσόμαστε. Ο καθένας είναι ελεύθερος εφόσον έχει το δικό του πνεύμα. Παλεύεις να σώσεις το πνεύμα σου, παλεύεις να σώσεις το εγώ σου, τη συνείδησή σου!».</p>
      <p>Αυτό που τόνισε είναι ότι «για να πολεμήσεις πρέπει πρώτα να γνωρίζεις το όπλο με το οποίο πολεμάς. Οι άνθρωποι για να μάθουν να πουν "Όχι" σε αυτό πρέπει να μάθουν να περνάνε τα μηνύματα, για πιο λόγο ο άνθρωπος δεν πρέπει να λέει συνεχώς… "Ναι", δηλαδή να υποτάσσεται».</p>
      <p>Όπως χαρακτηριστικά ανέφερε: «Με ένα "ναι" μπορείς να χάσεις τη ζωή σου και τον παράδεισο, με ένα "Όχι" όμως, μπορείς να σώσεις τη ζωή σου, αλλά και τον κόσμο… ολόκληρο».</p>
      <figure>
        <iframe src="https://www.youtube.com/embed/fcLIlYm_7d4" width="640" height="360" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1539574/apo-tin-ougada-stin-kriti-o-ierapostolos-pateras-adonios/"/>
        <a href="https://www.neakriti.gr/article/kriti/1535820/m-vitorakis-o-rethumniotis-pou-kinimatografei-ta-pio-omorfa-paidia-ston-kosmo/"/>
        <a href="https://www.neakriti.gr/article/kriti/1534567/my-rafiki-i-simadiki-drasi-pou-stirizei-ta-paidia-tis-afrikis-stin-andriani/"/>
        <a href="https://www.neakriti.gr/article/politismos/1534292/o-skinothetis-tis-kanaga-paulos-tripodakis-mila-sto-neakritigr/"/>
        <a href="https://www.neakriti.gr/article/politismos/1534195/kanaga-suglonizei-to-vraveumeno-dokimader-tou-p-tripodaki/"/>
      </related>
    </article>
  </body>
</html>