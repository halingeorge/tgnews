<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rozhin-mitynhu-tbilisi-zatrymani/30279015.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T22:05:53+00:00"/>
    <meta property="og:title" content="Під час розгону мітингу в Тбілісі затримали 37 людей, шестеро постраждали – МВС Грузії"/>
    <meta property="og:description" content="Поліція затримала 37 учасників демонстрації в Тбілісі під час розгону 18 листопада – такі дані наводить Міністерство внутрішніх справ Грузії. За даними міністерства, під час сутичок шестеро людей п"/>
  </head>
  <body>
    <article>
      <h1>Під час розгону мітингу в Тбілісі затримали 37 людей, шестеро постраждали – МВС Грузії</h1>
      <address>
        <time datetime="2019-11-18T22:05:53+00:00">18 Nov 2019, 22:05</time>
      </address>
      <p>Поліція затримала 37 учасників демонстрації в Тбілісі під час розгону 18 листопада – такі дані наводить Міністерство внутрішніх справ Грузії.</p>
      <p>За даними міністерства, під час сутичок шестеро людей постраждали, з них двоє – поліцейські.</p>
      <p>Розгін акції протесту в МВС пояснили тим, що вона нібито «вийшла за межі закону».</p>
      <p>Своєю чергою, лідер опозиційної партії «Європейська Грузія» <a href="https://www.radiosvoboda.org/a/news-tbilisi-protesty-rozgin/30278852.html">Давид Бакрадзе заявив</a>, що розгін «обернеться для нинішньої влади серйозними наслідками».</p>
      <p>Сполучені Штати та Європейський Союз <a href="https://www.radiosvoboda.org/a/news-ssha-es-gruzija-protesty/30277738.html">закликали грузинський уряд, </a>політичні партії та громадянське суспільство до «спокійного та шанобливого діалогу» щодо позачергових виборів, яких вимагають протестувальники.</p>
      <figure>
        <video src="https://flashvideo.rferl.org/Videoroot/Pangeavideo/2019/11/a/ad/add30c96-1413-4e0a-b4fa-8c89cf9b91d3_mobile.mp4?download=1"/>
      </figure>
      <p>18 листопада після закінчення 30-хвилинного ультиматуму учасникам акції з блокування будівлі парламенту, кілька підрозділів частин спецпризначення МВС почали операцію з витіснення опозиціонерів із вулиць навколо парламенту.</p>
      <p>Силовики <a href="https://www.radiosvoboda.org/a/news-tbilisi-rozgin-protestuvalnykiv/30278435.html">застосували водомети</a> і затримали, за попередніми даними, близько двох десятків учасників акції, в тому числі лідера опозиційної партії «Гірчі» Зураба Джапарідзе.</p>
      <p>Протести в Тбілісі почалися 14 листопада після того, як парламент Грузії відмовився перейти на повну пропорційну виборчу систему.</p>
      <p>Представники опозиції після голосування звинуватили «Грузинську мрію» і її голову Бідзіну Іванішвілі в шахрайстві й зажадали відставки уряду, зміни складу ЦВК і проведення дострокових пропорційних виборів.</p>
    </article>
  </body>
</html>