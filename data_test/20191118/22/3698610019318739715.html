<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-ukrayini-zapustyat-call-centr-dlya-zhertv-domashnogo-nasilstva-330085_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T22:16:00+00:00"/>
    <meta property="og:title" content="В Україні запустять call-центр для жертв домашнього насильства"/>
    <meta property="og:description" content="З 25 листопада до 10 грудня проходитиме щорічна Всеукраїнська акція 16 днів проти насильства."/>
  </head>
  <body>
    <article>
      <h1>В Україні запустять call-центр для жертв домашнього насильства</h1>
      <h2>З 25 листопада до 10 грудня проходитиме щорічна Всеукраїнська акція "16 днів проти насильства".</h2>
      <address>
        <time datetime="2019-11-18T22:16:00+00:00">18 Nov 2019, 22:16</time>
      </address>
      <p>Міністерство соціальної політики "під патронатом" першої леді Олени Зеленської запустить національний call-центр, в який зможуть звертатися жінки, які зіткнулися з <b><a href="https://dt.ua/UKRAINE/v-ukrayini-povinni-stvoriti-kol-centr-dlya-zhertv-domashnogo-nasilstva-328744_.html">домашнім насильством</a></b>. Оператори "гарячої лінії" будуть співпрацювати з поліцією, соцслужбами і психологами. Про це дружина президента розповіла в інтерв'ю Vogue.</p>
      <p>Як зазначила перша леді, її "провідником" у темі боротьби з домашнім насильством стала телеведуча, а також посол Фонду ООН з народонаселення в Україні Маша Єфросиніна.</p>
      <p>Вона розповіла, що від домашнього насильства щороку страждає мільйон українських жінок, а разом з ними страждають і діти. В Україні вже є "гаряча лінія", але там працюють лише дві людини, а для відчутного результату "гаряча лінія" повинна працювати на державному рівні, вважає телеведуча.</p>
      <p>Міністерство соціальної політики також інформує, що в період з 25 листопада до 10 грудня буде проходити щорічна Всеукраїнська акція "16 днів проти насильства".</p>
      <p>Україна приєдналася до акції "16 днів проти насильства" 2001 року. Через рік заходи та ініціативи акції, проголошеної другим Всеукраїнським конгресом жінок, пройшли вже в 20 регіонах України, об'єднали 75 всеукраїнських громадських організацій і широке коло представників державних структур.</p>
      <p>Раніше повідомлялося про те, що у МВС створили <b><a href="https://dt.ua/UKRAINE/nacapoliciya-stvorila-37-mobilnih-grup-reaguvannya-na-domashnye-nasilstvo-328767_.html">37 мобільних груп реагування</a></b> на домашнє насильство.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>