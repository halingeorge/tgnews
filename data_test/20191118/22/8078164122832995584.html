<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/savona-tir-fiamme-galleria-auto-intrappolate-32-ricoverati-ospedale-71d4b530-0abf-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Savona, tir in fiamme in galleria: auto intrappolate, 32 ricoverati in ospedale"/>
    <meta property="og:description" content="Incidente sulla A10 all’interno del traforo «Fornaci», decine di intossicati. Molti erano su un autobus che precedeva il mezzo pesante"/>
  </head>
  <body>
    <article>
      <h1>Savona, tir in fiamme in galleria: auto intrappolate, 32 ricoverati in ospedale</h1>
      <h2>Incidente sulla A10 all’interno del traforo «Fornaci», decine di intossicati. Molti erano su un autobus che precedeva il mezzo pesante</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Redazione Cronache</a></address>
      <p>SAVONA Le scintille, il mezzo che rallenta, poi le fiamme e una densa coltre di fumo nero. Il tutto dentro una galleria, quella sulla autostrada A10 tra Spotorno e Savona. Un inferno, con decine di automobilisti intrappolati. L’intervento tempestivo dei Vigili del Fuoco ha evitato il peggio, ma alla fine il bilancio è comunque pesante: 32 persone intossicate e trasportate negli ospedali di San Paolo di Savona e Santa Corona di Pietra Ligure.</p>
      <h4>L’autobus</h4>
      <p>Le cause per le quali il Tir ha preso fuoco all’interno della galleria «Fornaci» sono ancora da chiarire. Molti degli intossicati erano a bordo di un autobus che si trovava subito dietro il Tir. Il conducente del mezzo pesante è uscito indenne dal rogo. Sul posto ci sono ancora diverse ambulanze e mezzi dei vigili del fuoco, che sono riusciti non senza difficoltà a domare le fiamme. Il tratto di autostrada è chiuso con uscite obbligatorie a Savona e Pietra Ligure.</p>
    </article>
  </body>
</html>