<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ntoougklas-aougkousto-apolafsi-atmosfera-stin-toumpa"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T22:35:00+00:00"/>
    <meta property="og:title" content="Αουγκούστο: Οι φιλοδοξίες του, ο Ζαμπά και το σίριαλ με την υγεία του"/>
    <meta property="og:description" content="Πολλές οι μονομαχίες που έχει κερδίσει στη μεσαία γραμμή ο Βραζιλιάνος χαφ, ο οποίος δοκιμάζεις αρκετές φορές το πόδι του"/>
  </head>
  <body>
    <article>
      <h1>Αουγκούστο: Οι φιλοδοξίες του, ο Ζαμπά και το σίριαλ με την υγεία του</h1>
      <h2>Πολλές οι μονομαχίες που έχει κερδίσει στη μεσαία γραμμή ο Βραζιλιάνος χαφ, ο οποίος δοκιμάζεις αρκετές φορές το πόδι του</h2>
      <address><time datetime="2019-11-18T22:35:00+00:00">18 Nov 2019, 22:35</time> by <a rel="author">Metrosport.gr Team</a></address>
      <p>Το καλοκαίρι πήρε την απόφαση να αφήσει για πρώτη φορά την Βραζιλία και να δοκιμάσει την τύχη του στην Ευρώπη. Ο Ντόουγκλας Αουγκούστο όχι μόνο προσαρμόστηκε, αλλά, πλέον, αποτελεί και αναπόσπαστο κομμάτι του ΠΑΟΚ.</p>
      <p>Στην αποκλειστική του συνέντευξη στη "Μ" εξήγησε τι έπαιξε τον πιο καθοριστικό ρόλο για να πει το "ναι" στους ανθρώπους του Δικεφάλου.</p>
      <p>Μπορεί να μην βρίσκεται πολύ καιρό στον ΠΑΟΚ, όμως, έχει προλάβει να δεθεί με τον ΠΑΟΚ και τον κόσμο του. Ο Ντόουγκλας Αουγκούστο απολαμβάνει την κάθε στιγμή όταν παίζει στην Τούμπα, μπροστά στο κοινό του Δικεφάλου, όπως τόνισε στην αποκλειστική συνέντευξη που παραχώρησε στη "Μ". Χαρακτήρισε "φανταστικούς" τους οπαδούς της ομάδας, σημείωσε ότι του αρέσει πολύ η ζωή στην Ελλάδα και αποκάλυψε ότι η… ελληνική συνήθεια που απέκτησε είναι ο καφές.</p>
      <p>
        <b>- Ποια είναι η άποψή σου για τους οπαδούς του ΠΑΟΚ με βάση όσα έχεις ζήσει έως τώρα; Σου έχει κάνει κάτι ιδιαίτερη εντύπωση;</b>
      </p>
      <p>"Με μια λέξη είναι ΦΑΝΤΑΣΤΙΚΟΙ. Είναι απόλαυση ν’ αγωνίζεσαι στην Τούμπα μπροστά από ένα τέτοιο κοινό και κάτω απ' αυτή την ατμόσφαιρα. Αυτό που μου κάνει εντύπωση είναι πως βρίσκονται παντού. Όπου κι αν παίζουμε είναι εκεί για να βοηθήσουν την ομάδα και να δείξουν την αγάπη τους".</p>
      <p>
        <b>- Μίλησε μας για την ζωή σου στην Βραζιλία και πόσο διαφορετική είναι σε σχέση με αυτή που βιώνεις στην Ελλάδα; Μάτος ή Μαουρίσιο; Ποιος λειτουργεί περισσότερο σαν πατέρας για εσένα;</b>
      </p>
      <p>"Η Ελλάδα μου θυμίζει την Βραζιλία στο κομμάτι του ταπεραμέντου, της ιδιοσυγκρασίας και της συμπεριφοράς του κόσμου. Οι άνθρωποι είναι ζεστοί, τους αρέσει να κυκλοφορούν στο δρόμο, να επικοινωνούν, να εκφράζονται, όπως και στη Βραζιλία. Μου αρέσει πολύ εδώ. Όσο για τον... πατέρα μου, δεν θα ήθελα να ξεχωρίσω κάποιον. Όλα τα παιδιά με βοηθούν πολύ".</p>
      <p>
        <b>- Ποιο είναι το παρατσούκλι σου και ποιες οι αγαπημένες ασχολίες σου εκτός γηπέδου; Εχεις αποκτήσει καθόλου ελληνικές συνήθειες;</b>
      </p>
      <p>"Δεν έχω κάποιο συγκεκριμένο παρατσούκλι, όχι ακόμα τουλάχιστον. Εκτός γηπέδου μου αρέσει να περνάω χρόνο με την οικογένειά μου και με τους φίλους μου. Να ξεκουράζομαι, να κάνω βόλτες στην πόλη. Ελληνικές συνήθειες, ε; Ο καφές πιάνεται;;;"</p>
      <h3>“Με βοήθησαν και με έκαναν να νιώσω άνετα”</h3>
      <p>Ο Ντόουγκλας Αουγκούστο έκανε ιδιαίτερη μνεία στους υπόλοιπους Βραζιλιάνους του ΠΑΟΚ: "Φυσικά είναι κάτι πολύ σημαντικό για μένα που υπάρχουν στην ομάδα αρκετοί συμπατριώτες μου. Είναι ωραίο να μπορείς να μοιράζεσαι πράγματα με ανθρώπους που έχουν την ίδια νοοτροπία με σένα και μιλάνε την ίδια γλώσσα. Με συμβουλεύουν, με βοήθησαν στην προσαρμογή μου και μ’ έκαναν να νιώσω άνετα. Ειδικά από τη στιγμή που δεν μιλάω ακόμα καλά αγγλικά".</p>
      <h3>Οι φιλοδοξίες της ομάδας, ο Ζαμπά και η κουβέντα για την υγεία του</h3>
      <p>Ο πρώτος που μίλησε ο Ντόουγκλας Αουγκούστο πριν κάνει το υπερατλαντικό ταξίδι ήταν ο Λέο Ζαμπά. Ο Βραζιλιάνος εξτρέμ δεν ήταν, πάντως, ο μοναδικός λόγος για τον οποίο αποφάσισε να συμφωνήσει με τον ΠΑΟΚ.</p>
      <p>
        <b>- Μπορείς να μας μιλήσεις λίγο για εκείνες τις ημέρες που υπήρχαν συζητήσεις για την μεταγραφή σου; Ποιος σου πρότεινε να έρθεις στον ΠΑΟΚ; Πως έφτασες να έρθεις στην Τούμπα; Και πόσο δύσκολο ήταν αφού ποσοστό των δικαιωμάτων σου είχαν διάφορες πλευρές;</b>
      </p>
      <p>"Ο ΠΑΟΚ ήταν μία προοπτικές που είχα για την καριέρα μου. Με προσέγγισαν μέσω του ατζέντη μου, μου ανέλυσαν το πλάνο που υπάρχει στην ομάδα, είδα τις φιλοδοξίες του συλλόγου, με κέρδισε η προσέγγισή τους κι αποφάσισα ν’ αποδεχτώ την πρόκληση να έρθω στην Ελλάδα".</p>
      <p>
        <b>-Ποιος ήταν ο πρώτος άνθρωπος που μίλησες μαζί του για τον ΠΑΟΚ;</b>
      </p>
      <p>"Ο ατζέντης μου που μου μετέφερε την πρόταση και στη συνέχεια ο Λέο Ζαμπά. Είμαστε κοντά στην ηλικία, έχουμε τον ίδιο εκπρόσωπο και μιλήσαμε προκειμένου να μου πει δύο πράγματα για την ομάδα".</p>
      <p>
        <b>- Πως αντέδρασες όταν έμαθες για τον σοβαρό τραυματισμό του Ζαμπά; Μίλησες μαζί του, του είπες κάτι ιδιαίτερο; Γιατί και εσύ έχεις περάσει δύσκολες καταστάσεις...</b>
      </p>
      <p>"Είναι στενάχωρο να βλέπεις έναν συμπαίκτη σου και φίλο σου να πονάει και να πρέπει να μείνει ένα μεγάλο διάστημα εκτός γηπέδων. Ναι, μίλησα μαζί του και του είπα να είναι δυνατός, να δουλέψει σκληρά και να επιστρέψει ακόμα καλύτερος".</p>
      <p>
        <b>- Σε ενόχλησε όλη εκείνη η κουβέντα που γινόταν για την υγεία σου και ήταν δικαίωση για εσένα ότι οι εξετάσεις σου στον ΠΑΟΚ ήταν απόλυτα καθαρές και έδειξαν ότι είσαι μια χαρά;</b>
      </p>
      <p>"Έχω μάθει να μη δίνω σημασία σε πράγματα που δεν έχουν αξία. Ξέρω ποιος είμαι, ξέρω τι ισχύει κι αυτό μου αρκεί. Όλα τα υπόλοιπα δεν παίζουν κανένα ρόλο".</p>
      <p>*Από την έντυπη έκδοση της Metrosport (18/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/pai-gia-rekor-karieras-misits"/>
        <a href="http://www.metrosport.gr/article/choros-kataskopon-gia-tous-dimitrides"/>
        <a href="http://www.metrosport.gr/article/apotheosi-maourisio-matos-ke-epiki-ataka-kill-the-fish"/>
        <a href="http://www.metrosport.gr/article/protini-ton-kiriako-gia-ifipourgo-athlitismou-g-savvidis"/>
        <a href="http://www.metrosport.gr/article/zestama-gia-to-ntermpi-me-ton-olimpiako-anichti-proponisi-vids"/>
        <a href="http://www.metrosport.gr/article/pai-gia-to-anotato-diploma-proponitikis-skiathitis"/>
      </related>
    </article>
  </body>
</html>