<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/zakonoproekt-pro-osobliviy-status-donbasu-rozroblyat-za-rezultatami-normandskoji-zustrichi-novini-ukrajini-50054290.html"/>
    <meta property="og:site_name" content="НВ"/>
    <meta property="article:published_time" content="2019-11-18T22:54:00+00:00"/>
    <meta property="og:title" content="Законопроект про особливий статус Донбасу розроблять за результатами нормандської зустрічі - Разумков"/>
    <meta property="og:description" content="Новий законопроект Про особливий статус окремих районів Донецької та Луганської областей буде розроблений за результатами зустрічі лідерів країн нормандської четвірки спільно з парламентом і суспільством."/>
  </head>
  <body>
    <article>
      <h1>Законопроект про особливий статус Донбасу розроблять за результатами нормандської зустрічі - Разумков</h1>
      <h2>Новий законопроект Про особливий статус окремих районів Донецької та Луганської областей буде розроблений за результатами зустрічі лідерів країн нормандської четвірки спільно з парламентом і суспільством.</h2>
      <address>
        <time datetime="2019-11-18T22:54:00+00:00">18 Nov 2019, 22:54</time>
      </address>
      <p>Про це заявив глава Верховної Ради України Дмитро Разумков в ефірі <a href="https://www.youtube.com/watch?reload=9&amp;v=uaqlbh3tKIQ">Свободи слова</a> на ICTV.</p>
      <p>«І позиція президента, і позиція більшості у Верховній Раді була наступною: президент, повернувшись з нормандської зустрічі разом із парламентом і головне — разом із суспільством, будуть створювати законопроект, про який ви згадали. Без залучення всіх вищезазначених структур це буде дуже складно зробити. Президент про це говорив. І вести якісь кулуарні або підкилимні розробки тих чи інших законопроектів — це порушувати ті обіцянки, які були дані українському суспільству», — заявив Разумков.</p>
      <p>Він також розраховує, що їм вдасться розробити законопроект про особливий статус Донбасу за 11 календарних днів — між зустріччю в нормандському форматі (9 грудня) і останнім пленарним засіданням ВР у 2019 році (20 грудня).</p>
      <p>«Якщо ми говоримо про стислі терміни, то парламент звик уже працювати в такому режимі … Якщо ми говоримо про широке обговорення, то його теж треба проводити», — сказав Разумков.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/013/712/original/d040019a01a61a9910edb625948ab10e.png?stamp=1&amp;q=85"/>
      </figure>
      <p>Любомир Зубач<br/>Чим загрожує особливий статус Донбасу</p>
      <p>Глава ВР також висловив надію, що до розробки законопроекту про особливий статус Донбасу приєднаються представники усіх політичних сил, які сьогодні представлені в парламенті.</p>
      <p>«Я впевнений, що це не має бути закон монобільшості або опозиції. Це питання національної безпеки, територіальної цілісності. І я сподіваюся, що до нього приєднаються представники усіх політичних сил, які сьогодні представлені в парламенті нашої держави», — зазначив Разумков.</p>
      <p>Читайте також:<br/><a href="https://nv.ua/ukr/world/geopolitics/samit-normandskoji-chetvirki-shcho-vzhe-vidomo-golovne-novini-ukrajini-50052402.html">&amp;nbspЩе трошечки поступок. Що вже відомо про саміт Нормандської четвірки, який планують провести найближчим часом</a></p>
      <p>Раніше повідомлялося, що президент Володимир Зеленський після переговорів з Макроном заявив, що <a href="https://nv.ua/ukr/world/geopolitics/normandskiy-samit-data-zustrichi-9-grudnya-novini-ukrajini-50053803.html">саміт лідерів нормандської четвірки відбудеться 9 грудня у Парижі.</a></p>
      <p>Нагадаємо, що заради згоди глави Кремля на зустріч у нормандському форматі Росія закликала Україну <a href="https://nv.ua/ukr/ukraine/events/rozvedennya-sil-v-rayoni-petrivskogo-fotoreportazh-novini-ukrajini-50052904.html">відвести свої війська з Золотого, Богданівки і Петровського</a>.</p>
      <p>Однак вже після виконання цієї умови <a href="https://nv.ua/ukr/world/geopolitics/putin-vimagaye-povnogo-rozvedennya-viysk-na-donbasi-novini-rosiji-50053641.html">Путін заявив про необхідість розведення військ уздовж усієї лінії розмежування</a>.</p>
    </article>
  </body>
</html>