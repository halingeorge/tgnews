<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/o-redresare-a-economiei-mondiale-este-in-carti-dar-cand-va-veni-acest-moment-18592503"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T22:05:00+00:00"/>
    <meta property="og:title" content="O redresare a economiei mondiale este în cărţi, dar când va veni acest moment?"/>
    <meta property="og:description" content="♦ Potrivit FMI, economia mondială va avansa cu 3% în 2019 şi ritmul de creştere se va accelera la 3,4% în 2020 ♦ Conform OCDE, economia mondială va înregistra în 2019 cel mai slab avans, de 2,9%, de la criza financiară, şi creşterea este estimată la 3% pentru 2020."/>
  </head>
  <body>
    <article>
      <h1>O redresare a economiei mondiale este în cărţi, dar când va veni acest moment?</h1>
      <address><time datetime="2019-11-18T22:05:00+00:00">18 Nov 2019, 22:05</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>♦ Potrivit FMI, economia mondială va avansa cu 3% în 2019 şi ritmul de creştere se va accelera la 3,4% în 2020 ♦ Conform OCDE, economia mondială va înregistra în 2019 cel mai slab avans, de 2,9%, de la criza financiară, şi creşterea este estimată la 3% pentru 2020.</p>
      <p>Economiştii băncii americane Morgan Stanley anunţă că detensionarea relaţiilor comerciale dublată de relaxarea politicii monetare va impulsiona creşterea economiei mondiale în primul trimestru al anului viitor, driverul fiind reprezentat de pieţele emergente, în timp ce cea mai mare bancă elveţiană, UBS, avertizează că redresarea economiei mondiale va fi un proces de durată, urmând să se producă într-un ritm mult mai lent decât se aşteaptă mulţi investitori.</p>
      <p>„O redresare în primul trimestru al anului viitor este în cărţi“, se arată într-o notă a economiştilor băncii americane Morgan Stanely, potrivit Bloomberg. „Creşterea economiei mondiale ar trebui să se redreseze din primul trimestru al anului viitor, inversând tendinţa de scădere din ultimele şapte trimestre în condiţiile în care tensiunile comerciale scad în paralel cu o relaxare a politicii monetare pentru prima dată de la începerea tendinţei descendente.“</p>
      <p>Riscuri rămân, cum ar fi posibile noi tarife şi probleme în SUA. Dacă administraţia americană îşi pune în aplicare ameninţarea impunerii de noi tarife pe bunuri chinezeşti în decembrie, creşterea economiei mondiale va decelera în ultimul trimestru al acestui an, iar „redresarea va fi amânată până în trimestrul al treilea“, scriu autorii. Totuşi, o mini-redresare ar urma să se producă anul viitor, potrivit acestora.</p>
      <p>Strategii băncii elveţiene UBS se dovedesc însă mai pesimişti, avertizând că procesul de redresare a economiei mondiale va fi unul de durată, scrie CNBC.</p>
      <p>„Înregistrăm niveluri foarte, foarte scăzute ale creşterii la nivel mondial“, a declarat Arend Kapteyn, strateg la UBS, pentru CNBC. „Perspectivele nu se vor îmbunătăţi în următoarele trei trimestre.“</p>
      <p>Luna trecută, Fondul Monetar Internaţional şi-a redus prognozele de creştere atât pentru 2019, cât şi pentru 2020. Potrivit fondului, economia mondială va avansa cu 3% în acest an, în scădere de la 3,6% anul trecut, şi cu 0,3% sub proiecţia din aprilie a instituţiei. Ritmul creşterii se va accelera la 3,4% în 2020.</p>
      <p>În septembrie, OCDE şi-a redus proiecţiile de creştere pentru economia mondială, anticipând că aceasta va înregistra în 2019 cel mai slab avans, de 2,9%, de la criza financiară. Creşterea este estimată la 3% pentru 2020.</p>
      <p>Angel Gurria, secretar general al OCDE, a avertizat că „dacă vom continua să luăm decizii în linie cu protecţionismul, dacă vor exista noi tensiuni, consecinţele pot fi şi mai dramatice“.</p>
      <p>Şi Banca Mondială se aşteaptă ca avansul economiei mondiale să încetinească în 2019, la 2,6%, reflectând slăbirea comerţului şi investiţiilor. Creşterea ar urma să accelereze treptat la 2,8% până în 2021.</p>
    </article>
  </body>
</html>