<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-sri-ram-temple-land-technical-test-2857261.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T22:48:18+00:00"/>
    <meta property="og:title" content="अयोध्या में श्रीराम की मूर्ति के लिए 61 हेक्टेयर जमीन की होगी तकनीकी जांच, 15 दिन में कमेटी से मांगी रिपोर्ट"/>
    <meta property="og:description" content="अयोध्या में भगवान श्रीराम की भव्य एवं विशाल मूर्ति लगाने की तैयारी के साथ पर्यटन विकास और सुंदरीकरण का काम तेज हो गया है। शासन ने अयोध्या में चिह्नित 61 हेक्टेयर जमीन की तकनीकी और विधिक जांच करने के..."/>
  </head>
  <body>
    <article>
      <h1>अयोध्या में श्रीराम की मूर्ति के लिए 61 हेक्टेयर जमीन की होगी तकनीकी जांच, 15 दिन में कमेटी से मांगी रिपोर्ट</h1>
      <address><time datetime="2019-11-18T22:48:18+00:00">18 Nov 2019, 22:48</time> by <a rel="author">विशेष संवाददाता,लखनऊ</a></address>
      <p>अयोध्या में भगवान श्रीराम की भव्य एवं विशाल मूर्ति लगाने की तैयारी के साथ पर्यटन विकास और सुंदरीकरण का काम तेज हो गया है। शासन ने अयोध्या में चिह्नित 61 हेक्टेयर जमीन की तकनीकी और विधिक जांच करने के लिए कमेटी बना दी है।</p>
      <p>पर्यटन विभाग के प्रमुख सचिव जितेन्द्र कुमार की ओर से जारी आदेश में कहा गया है कि भगवान श्रीराम पर आधारित डिजिटल म्यूजियम, इण्टरप्रेटेशन, सेन्ट्रल लाइब्रेरी,पार्किंग, फूड प्लाजा, लैण्डस्केपिंग, श्रीराम की प्रतिमा एवं अन्य मूलभूत पर्यटक सुविधाओं की योजना के लिए चिह्नित जमीन की तकनीकी और विधिक जांच एक कमेटी करेगी। राजकीय निर्माण निगम के प्रबन्ध निदेशक इसके अध्यक्ष होंगे।</p>
      <p>अयोध्या के जिलाधिकारी की ओर से नामित अधिकारी, निर्माण निगम के मुख्य वास्तुविद, महाप्रबन्धक, अयोध्या के जिला शासकीय अधिवक्ता और क्षेत्रीय पर्यटक अधिकारी इसके सदस्य होंगे। कमेटी से 15 दिन में रिपोर्ट देने को कहा गया है। प्रमुख सचिव ने अयोध्या के मुख्य अभियन्ता (सिंचाई) से चिह्नित भूमि के अधिग्रहण और खरीद के लिए अनापत्ति जल्द देने को कहा है। </p>
      <p><b>भू स्वामियों से सहमति लेने की प्रक्रिया शुरू</b><br/>अयोध्या कार्यालय के अनुसार, जिला प्रशासन ने इस बीच, मीरापुर द्वाबा क्षेत्र के भू स्वामियों से सहमति प्राप्त करने की प्रक्रिया शुरू कर दी है। लेखपालों के माध्यम से भू स्वामियों को शासन की ओर से निर्धारित प्रारूप की प्रतिलिपि सौंपी गई है।</p>
      <p><b>सर्किल रेट पर पेच फंसा</b><br/>भूमि के अधिग्रहण में निर्धारित सर्किल रेट का पेच फंसा है। 65 काश्तकारों ने सरयू नगर कालोनी विकास समिति की ओर से इलाहाबाद उच्च न्यायालय की लखनऊ पीठ में याचिका प्रस्तुत की थी। अदालत ने प्रकरण की सुनवाई करते हुए जिला प्रशासन को विधि सम्मत ढंग से भूमि अधिग्रहण का आदेश दिया है।  </p>
    </article>
  </body>
</html>