<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_19/12-lombardia-soptxcorriere-web-milano-745ad61e-0b04-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Mantova prima città in Italia: «Dal 2020 nidi comunali gratis per tutti»"/>
    <meta property="og:description" content="Il Comune coprirà le rette. Il sindaco: «Progetto che favorisce la natalità. Inoltre consentiremo alle famiglie di risparmiare fino a 5 mila euro all’anno»"/>
  </head>
  <body>
    <article>
      <h1>Mantova prima città in Italia: «Dal 2020 nidi comunali gratis per tutti»</h1>
      <h2>Il Comune coprirà le rette. Il sindaco: «Progetto che favorisce la natalità. Inoltre consentiremo alle famiglie di risparmiare fino a 5 mila euro all’anno»</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Giovanni Bernardi</a></address>
      <p>Addio ai costi per la retta dell’asilo nido comunale. È la decisione del Comune di Mantova, la cui giunta ha messo a disposizione, a partire dal 2020, la somma di 250 mila euro con la quale verranno coperte le spese della retta a carico di tutti i bambini residenti a Mantova e frequentanti uno degli asili comunali del territorio cittadino. Un grande sollievo per centinaia di famiglie che dovranno sì pagare la retta che però, successivamente, verrà rimborsata. Una misura fortemente innovativa, mai adottata prima d’ora da nessun Comune italiano. La decisione è fondata su di una specifica concezione dell’asilo nido, che viene considerato, come spiega il sindaco Mattia Palazzi, «un diritto e parte integrante del sistema educativo, fondamentale per la socializzazione dei bimbi. Consentiremo alle famiglie di risparmiare fino a 5 mila euro all’anno, anche a quel ceto medio e a quei redditi da lavoro autonomo, che non hanno ammortizzatori sociali. Diamo così un sostegno concreto e un messaggio di fiducia alle coppie che stanno immaginando un nuovo progetto di vita. I nidi gratis — aggiunge Palazzi — incidono sulla natalità e sull’occupazione femminile. Il primo problema dell’Italia è la denatalità e per invertire un trend negativo così pesante servono investimenti concreti, non parole. I nidi sono parte del progetto educativo, sono scuola e per questo motivo, per quanto ci riguarda, devono essere gratuiti. Vogliamo anche aumentare il numero dei bambini che frequentano il nido perché imparano prima il linguaggio e la socializzazione con i loro coetanei, anche provenienti da Paesi diversi. E l’Italia — conclude il sindaco — ha particolarmente bisogno di vera integrazione: prima si parte, meglio è».</p>
      <p><b>L’erogazione del contributo alle famiglie</b> avverrà in forma di rimborso, a fronte dei costi realmente sostenuti. Questo per verificare l’effettiva frequenza e quindi la fruizione del servizio. Le rette dei nidi comunali di Mantova comprendono anche colazione, pranzo, merenda, diete speciali, pannolini, prodotti igiene personale, materiale didattico e di consumo. Già lo scorso anno il Comune aveva erogato alle famiglie consistenti contributi a sostegno del pagamento delle rette. Dal 2020, invece, si va verso la copertura totale. «Questa misura — aggiunge l’assessore all’Istruzione, Marianna Pavesi — rappresenta un cambio di prospettiva e significa mettere al centro la fascia 0-3 anni, equiparandola al resto del sistema educativo pubblico. A ciascuno viene garantita la frequenza gratuita di un luogo di socializzazione e crescita a beneficio della genitorialità».</p>
    </article>
  </body>
</html>