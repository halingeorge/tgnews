<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/dangerous-step-for-congress-arshad-madani-urges-sonia-gandhi-to-not-ally-with-shiv-sena344.html"/>
    <meta property="og:site_name" content="DoolNews"/>
    <meta property="article:published_time" content="2019-11-18T22:44:00+00:00"/>
    <meta property="og:title" content="'വാര്‍ത്ത ദൗര്‍ഭാഗ്യകരം, അത് കോണ്‍ഗ്രസിന് അപകടമാണ്'; ശിവസേനയുമായി സഖ്യമുണ്ടാക്കരുതെന്ന് ആവശ്യപ്പെട്ട് സോണിയാ ഗാന്ധിക്ക് കത്ത്"/>
    <meta property="og:description" content="Ayodhya Verdict Bjp Congress Maharashtra National News NCP Ramdas Athawale Sanjay Raut Sharad Pawar Shivsena Sonia Gandhi Uddhav Thackeray India ന്യൂദല്‍ഹി: മഹാരാഷ്ട്രയില"/>
  </head>
  <body>
    <article>
      <h1>'വാര്‍ത്ത ദൗര്‍ഭാഗ്യകരം, അത് കോണ്‍ഗ്രസിന് അപകടമാണ്'; ശിവസേനയുമായി സഖ്യമുണ്ടാക്കരുതെന്ന് ആവശ്യപ്പെട്ട് സോണിയാ ഗാന്ധിക്ക് കത്ത്</h1>
      <address><time datetime="2019-11-18T22:44:00+00:00">18 Nov 2019, 22:44</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മഹാരാഷ്ട്രയില്‍ ശിവസേനയുമായി സഖ്യമുണ്ടാക്കരുത് എന്ന ആവശ്യവുമായി കോണ്‍ഗ്രസ് അധ്യക്ഷ സോണിയാ ഗാന്ധിക്ക് ജാമിയത്ത് ഉലമ-ഐ-ഹിന്ദ് അധ്യക്ഷന്‍ അര്‍ഷാദ് മഅദനിയുടെ കത്ത്. ശിവസേനയുമായി സഖ്യമുണ്ടാക്കുന്നതു പരിഗണിക്കുന്നെന്ന വാര്‍ത്ത ദൗര്‍ഭാഗ്യകരമാണെന്നും അദ്ദേഹം കത്തില്‍ പറഞ്ഞു.</p>
      <p>എന്‍.സി.പി ദേശീയാധ്യക്ഷന്‍ ശരദ് പവാറുമായി സോണിയ കൂടിക്കാഴ്ച നടത്തിയതിനു പിന്നാലെയാണ് കത്തെത്തിയിരിക്കുന്നത്.</p>
      <p>‘മഹാരാഷ്ട്രയിലെ മോശം രാഷ്ട്രീയത്തെക്കുറിച്ച് ശ്രദ്ധയില്‍പ്പെടുത്താന്‍ ഞാന്‍ ആഗ്രഹിക്കുന്നു. ശിവസേനയെ പിന്തുണയ്ക്കുന്നതു പരിഗണിക്കുന്നെന്ന വാര്‍ത്ത ദൗര്‍ഭാഗ്യകരമാണ്. സേനയെ പിന്തുണയ്ക്കുന്നത് കോണ്‍ഗ്രസ് പാര്‍ട്ടിയെ സംബന്ധിച്ച് അപകടകരവും ഹാനികരവുമാണ്. എന്റെ അഭിപ്രായം നല്ല ഉദ്ദേശത്തിലെടുക്കുമെന്നാണു പ്രതീക്ഷ.’- കത്തില്‍ പറയുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അയോധ്യാ മധ്യസ്ഥ സമിതിയിലെ അംഗമായിരുന്നു മഅദനി. അയോധ്യാ വിധിക്കെതിരെ പുനഃപരിശോധനാ ഹരജി നല്‍കാന്‍ തീരുമാനമെടുത്ത അഖിലേന്ത്യാ വ്യക്തിനിയമ ബോര്‍ഡ് യോഗത്തില്‍ അദ്ദേഹവും പങ്കെടുത്തിരുന്നു.</p>
      <related>
        <a href="https://www.doolnews.com/bjp-has-moved-its-corporators-almost-600-km-away-from-nasik-at-a-resort-in-sindhudurg-district.html?utm_source=doolnews&amp;utm_medium=related"/>
      </related>
      <p>തിങ്കളാഴ്ച വീണ്ടും പവാര്‍ സോണിയയെ കണ്ടിരുന്നു. എന്നാല്‍ കൂടിക്കാഴ്ചയ്ക്കു ശേഷം മാധ്യമങ്ങളെ കാണാതെ പവാര്‍ മടങ്ങിയത് ഏറെ അഭ്യൂഹങ്ങള്‍ക്കു വഴിവെച്ചിരുന്നു. ശിവസേനാ അധ്യക്ഷന്‍ ഉദ്ധവ് താക്കറെയും അടുത്തദിവസം സോണിയയെ കാണുമെന്നു സൂചനയുണ്ട്.</p>
      <p>അതേസമയം ശിവസേനയെ ബി.ജെ.പിയിലേക്കു വീണ്ടും അടുപ്പിക്കാനുള്ള ശ്രമവുമായി കേന്ദ്രമന്ത്രി രാംദാസ് അത്താവലെ രംഗത്തെത്തിയിട്ടുണ്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>മൂന്നുവര്‍ഷം ബി.ജെ.പിക്കും രണ്ടുവര്‍ഷം ശിവസേനയ്ക്കും മുഖ്യമന്ത്രിപദം വീതിച്ചു നല്‍കുന്ന നിര്‍ദ്ദേശം മുന്നോട്ടുവെച്ചിട്ടുണ്ടെന്നും ബി.ജെ.പിക്കു സമ്മതമാണെങ്കില്‍ ഇക്കാര്യം ആലോചിക്കുമെന്ന് സേനാ നേതാവ് സഞ്ജയ് റാവത്ത് മറുപടി നല്‍കിയതായും അദ്ദേഹം പറഞ്ഞിരുന്നു.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>