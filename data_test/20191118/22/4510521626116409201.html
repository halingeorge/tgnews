<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/sport/apocalipsa-acum-handbalul-romanesc-zguduit-trei-jucatoare-nationala-acuzate-dopaj-curg-reactiile-1_5dd31d2d5163ec4271292794/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T22:55:12+00:00"/>
    <meta property="og:title" content="Apocalipsa acum: Handbalul românesc, zguduit! Trei jucătoare de naţională, acuzate de dopaj! Curg reacţiile"/>
    <meta property="og:description" content="Campionatul Mondial din Japonia (30 noiembrie - 15 decembrie) riscă să fie un dezastru pentru tricolore! Cea mai dură lovitură pentru prima reprezentativă a venit, luni seară."/>
  </head>
  <body>
    <article>
      <h1>Apocalipsa acum: Handbalul românesc, zguduit! Trei jucătoare de naţională, acuzate de dopaj! Curg reacţiile</h1>
      <address><time datetime="2019-11-18T22:55:12+00:00">18 Nov 2019, 22:55</time> by <a rel="author">Amir Kiarash</a></address>
      <h4>Campionatul Mondial din Japonia (30 noiembrie - 15 decembrie) riscă să fie un dezastru pentru tricolore! Cea mai dură lovitură pentru prima reprezentativă a venit, luni seară.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/sport/anunt-deprimant-spus-presedintele-federatiei-romane-handbal-despre-cristina-neagu-1_5dcdbe335163ec427106b15b/index.html"/>
        <a href="https://adevarul.ro/news/sport/fanii-handbalului-romania-rugati-taca-zis-seful-federatiei-despre-nemultumirile-lor-1_5dcdc0485163ec427106bc8e/index.html"/>
        <a href="https://adevarul.ro/news/sport/analizA-cristina-neagu-revenit-326-zile-concluzia-meci-jucat-csm-1_5dc033695163ec4271ae5ba5/index.html"/>
      </related>
      <p>Cu handbaliste ieşite din formă, după cum au arătat ultimele meciuri jucate de CSM şi de Râmnicu Vâlcea în Ligă, cu Cristina Neagu departe de capacitatea ei maximă şi cu un selecţioner contestat, Tomas Ryde, România a mai primit o lovitură cruntă înaintea Mondialului din Japonia.</p>
      <p>Concret,<a href="https://www.gsp.ro/sporturi/handbal/exclusiv-cutremur-in-sportul-romanesc-handbalul-feminin-acuzat-de-dopaj-trei-jucatoare-din-lotul-de-mondiale-au-fost-notificate-ca-au-apelat-la-o-terapie-interzisa-583280.html"> potrivit gsp.ro,</a> Agenţia Naţională Antidoping a notificat trei jucătoare de la Corona Braşov, componente ale naţionalei de handbal feminin a României, pe care le suspectează că au apelat, ca şi restul colegelor de la Corona, la terapia cu laser intravenos, interzisă de regulamentul WADA! Vorbim despre Cristina Laslo (22 de ani), Bianca Bazaliu (22 de ani) şi Daria Bucur (20 de ani).</p>
      <p>„Gazeta Sporturilor“ susţine că nu doar jucătoarele au fost notificate, ci şi Federaţia Română de Handbal, clubul Corona Braşov, Comitetul Olimpic şi Sportiv Român (COSR), Ministerul Tineretului şi Sportului (MTS), dar şi Federaţia Internaţională de Handbal!</p>
      <p>Conform procedurilor ANAD, Laslo, Bazaliu şi Bucur au zece zile la dispoziţie pentru a se prezenta la audieri! În aceste condiţii, cele trei handbaliste vor rata Mondialul din Japonia! La ele se adaugă şi colega lor de echipă, Eliza Buceschi, care n-a fost, deocamdată, notificată de ANAD, dar care e în vizor, la fel ca toate fetele de la Corona Braşov!</p>
      <p>În aceste condiţii, aproape sigur, astăzi, Laslo, Bazaliu, Bucur şi Buceschi vor fi scoase din lotul pentru Mondiale. <a href="https://www.gsp.ro/sporturi/handbal/exclusiv-convocari-de-ultima-ora-la-nationala-de-handbal-patricia-vizitiu-elena-dache-laura-chiper-si-anca-plocoser-merg-la-mondiale-583297.html">Gsp.ro susţine</a> că Elena Dache, centrul de la Dunărea Brăila, şi Patricia Vizitiu (SCM Craiova), inter dreapta, le vor lua mai mult ca sigur locul braşovencelor. Există şi varianta să meargă Laura Chiper (CSM Bucureşti), extremă dreapta, iar Aneta Udriştoiu să treacă în inter dreapta, acolo unde a mai jucat. </p>
      <p>Anca Polocoşer (Minaur Baia Mare) va fi, probabil, al patrulea nume, soluţie pentru faza de apărare!</p>
      <p>
        <a href="https://www.gsp.ro/sporturi/handbal/exclusiv-ionut-stroe-ministrul-tineretului-si-sportului-prima-reactie-in-cazul-de-dopaj-regret-am-fost-informati-de-anad-despre-acest-caz-583300.html">
          <b>Ce a declarat Ionuţ Stroe, noul ministru al Tineretului şi Sportului pentru Gazeta?</b>
        </a>
      </p>
      <p>*Vă pot confirma că am fost informaţi astăzi (n.r. - luni) de ANAD cu privire la o suspiciune legată de trei sportivi, dar nu pot să vă oferi mai multe detalii, nume, sportul, sexul sportivilor. Nu pot comenta mai mult.</p>
      <p>*Personal regret orice situaţie în care există suspiciuni sau cazuri de dopaj. Îmi doresc să nu se confirme, dar vom vedea ce vor spune forurile independente.</p>
      <p>*Din punct de vedere al ministerului, nu pot comenta asupra unor proceduri în derulare pentru că structurile politice/instituţionale nu au competenţă în astfel de cazuri, ba chiar este interzisă o implicare sub orice formă, câtă vreme există o procedura deschisă. Este o separare clară, ministerul nu se implică!</p>
      <p>*Vom comenta mai multe când procedura va ajunge la o concluzie clară.</p>
      <p>
        <a href="https://www.gsp.ro/sporturi/handbal/exclusiv-prima-reactie-a-federatiei-romane-de-handbal-alexandru-dedu-nu-stiu-acum-daca-jucatoarele-in-cauza-merg-la-mondiale-583288.html">
          <b>Ce a declarat Alexandru Dedu, preşedinte al Federaţiei Române de Handbal?</b>
        </a>
      </p>
      <p>*Am fost înştiinţaţi printr-o notificare că trei sportive, cele pe care voi le-aţi anunţat deja, au folosit o procedură nepermisă de către WADA. Am rămas ca la Nufărul şi trebuie să vedem care sunt consecinţele şi ce putem să facem noi în această situaţie.</p>
      <p>*Aici nu este vorba de a glumi sau a căuta soluţii. Oamenii sunt necruţători şi nu putem să riscăm imaginea României în aşa ceva.</p>
      <p>*Eu întrevăd mari probleme şi dinspre federaţia europeană. Dacă se adevereşte, vor fi decizii greu de suportat, nu ale federaţiei, ci ale WADA! Agenţia Naţională Antidoping va trebui să pună în practică lucrurile şi să ia măsurile care se cuvin.</p>
      <p>*Am avut o discuţie cu fetele, în momentul de faţă nu pot să spun mai multe.</p>
      <p>
        <a href="https://www.gsp.ro/sporturi/handbal/exclusiv-cristi-balaj-confirma-gsp-ro-presedintele-anad-a-fost-notificat-despre-scandalul-de-dopaj-din-handbalul-romanesc-583295.html">
          <b>Ce a spus Cristi Balaj, preşedinte al Agenţiei Naţionale Antidoping?</b>
        </a>
      </p>
      <p>*Certific existenţa unor notificări ca urmare a suspiciunii de utilizare a unei metode intezise. Codul mondial interzice să dezvăluim numele sportivilor. În cursul zilei de marţi vom veni cu un comunicat pentru a dovedi transparenţă şi pentru a oferi cât mai multe informaţii, atâtea cât ne sunt permise de regulamentul WADA să le facem publice în această etapă de gestionare a cazurilor.</p>
      <p>
        <b>Lotul României pentru Campionatul Mondial din Japonia</b>
      </p>
      <p>Dedu (CSM Bucureşti), Dumanska, Ciucă (ambele de la Rm. Vâlcea) - portari</p>
      <p>Florică, Băcăoanu, Zamfirescu (toate de la Rm. Vâlcea), Buceschi, Laslo, Bazaliu, Bucur (toate de la Corona Braşov), Udriştioiu (Dunărea Brăila), Pristăviţa (Gloria Bistriţa), Popa (Gloria Buzău), Perianu, Pintea, Neagu (toate de la CSM Bucureşti), Ostase (CSM Slatina), Seraficeanu (Minaur Baia Mare)</p>
      <p>
        <b>Programul României la Mondiale</b>
      </p>
      <p>*30 noiembrie: România – Spania</p>
      <p>*1 decembrie: Senegal – România</p>
      <p>*3 decembrie: România – Kazahstan</p>
      <p>*4 decembrie: Muntenegru – România</p>
      <p>*6 decembrie: România – Ungaria</p>
      <p>
        <i>*Primele trei clasate din fiecare serie vor avansa în cele două Grupe Principale</i>
      </p>
      <hr/>
    </article>
  </body>
</html>