<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-gpu-rozkrili-sut-visunutoyi-golovi-pravlinnya-ukreksimbanku-pidozri-330086_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T22:19:00+00:00"/>
    <meta property="og:title" content="У ГПУ розкрили суть висунутої голові правління &quot;Укрексімбанку&quot; підозри"/>
    <meta property="og:description" content="Олександр Гриценко є фігурантом справи, пов'язаної з продажем Ложкіним Українського Медіа Холдингу Курченку в 2012 році."/>
  </head>
  <body>
    <article>
      <h1>У ГПУ розкрили суть висунутої голові правління "Укрексімбанку" підозри</h1>
      <h2>Олександр Гриценко є фігурантом справи, пов'язаної з продажем Ложкіним "Українського Медіа Холдингу" Курченку в 2012 році.</h2>
      <address>
        <time datetime="2019-11-18T22:19:00+00:00">18 Nov 2019, 22:19</time>
      </address>
      <p>Генеральна прокуратура інкримінує <b><a href="https://dt.ua/UKRAINE/golovu-ukreksimbanku-zatrimali-spivrobitniki-sbu-329927_.html">голові правління державного "Укрексімбанку" Олександрові Гриценку</a></b> сприяння злочинній організації експрезидента-втікача Віктора Януковича. Йдеться про зняття арештів з депозитів і заставного майна за виданим банком кредитом в сумі 160 млн доларів на придбання "Українського Медіа Холдингу", який Борис Ложкін в 2012 році продав Сергієві Курченку. Суть висунутої Гриценкц підозри прокурор озвучила в ході засідання Печерського суду Києва у понеділок, 18 листопада, де банкіру обирали запобіжний захід.</p>
      <p>Слідство вважає, що у вересні 2014 року, будучи головою правління АТ "Укрексімбанк", Гриценко діяв в інтересах п'ятого президента України Петра Порошенка, голови його адміністрації Бориса Ложкіна, його заступника Олексія Філатова, а також народного депутата і колишнього першого віце-президента "УМХ" Георгія Шверка.</p>
      <p>"Гриценко... вирішив використовувати свої службові повноваження, всупереч інтересам державного банку щодо звернення на його користь активів групи компаній "УМХ" та заставного майна на суму 506 млн долларов", - заявила представник держобвинувачення.</p>
      <p>Вона уточнила, що йдеться про епізод кримінального провадження, пов'язаного з відмиванням 406 млн доларів Олександром Клименком, ексміністром доходів і зборів в уряді Миколи Азарова, Сергієм Арбузовим, який був віце-прем'єром у тому ж Кабміні, і бізнесменом Сергієм Курченком шляхом купівлі холдингу "УМХ" у Бориса Ложкіна в 2012 році.</p>
      <p>"Арбузов і Курченко, діючи за попередньою змовою з Януковичем, Клименком та іншими учасниками злочинної організації, запропонували Ложкіну та іншим бенефіціарним власникам "УМХ" сприяти злочинній організації Януковича й узяти участь в легалізації її коштів... шляхом укладення низки угод про купівлю групи компаній "УМХ", - озвучила прокурор версію слідства. Вона висловила впевненість, що Ложкін і його бізнес-партнери нібито достовірно знали про злочинну діяльність ОЗУ Януковича, спрямовану проти державної власності.</p>
      <p>У рамках угоди компанія Курченка "ВЕТЕК Медіа Інвест" отримала в державному "Укрексімбанку" за договором від жовтня 2013 року 160 млн доларів кредиту. В якості забезпечення кредиту позичальник вказав ряд депозитів на суму 50 млн доларів, казначейські зобов'язання ще на 50 млн доларів, а також нерухомість і обладнання. При цьому без твердого забезпечення залишалися понад 45 млн доларів кредитних коштів.</p>
      <p>У 2014 році суд за клопотанням Генпрокуратури заарештував згадані депозити та казначейські зобов'язання.</p>
      <p>"Намагаючись продовжити реалізацію плану щодо легалізації коштів злочинної організації, а також для недопущення звернення належних їй активів в сумі 506 млн доларів на користь "Укрексімбанку", у серпні 2014 року Курченко запропонував ... Шверку продовжити реалізацію попередньо погодженого злочинного плану спільно з Ложкіним, Філатовим з відома і за погодженням з президентом Порошенком", – заявила прокурор. За її словами, за це Курченко запропонував передати право власності на "Наше Радіо".</p>
      <p>ГПУ наполягає, що Гриценко у вересні 2014 року скористався своїм службовим становищем усупереч інтересам "Укрексімбанку", щоб не допустити звернення на його користь активів "УМХ" та заставного майна на суму 506 млн доларів. Прокуратура стверджує, що глава правління "Укрексімбанку" діяв не в інтересах банку, а в інтересах Курченка, Арбузова й Клименка.</p>
      <p>СБУ затримала голову правління державного "Укрексімбанку" Олександра Гриценка 16 листопада. Сім'я банкіра повідомила в поліцію про його викрадення, так як невідомі люди заштовхали його в мікроавтобус на очах у дитини.</p>
      <p>Незабаром у СБУ пояснили, що Гриценка затримано у справі про відмивання "грошей Курченка". Банкіру інкримінують ч. 1 ст. 255 (створення злочинної організації), ч. 5 ст. 191 (привласнення, розтрата майна або заволодіння ним шляхом зловживання службовим становищем) і ч. 3 ст. 209 (легалізація коштів, отриманих злочинним шляхом).</p>
      <p>Адвокат Гриценка Денис Галанський повідомив, що банкіра затримали за розпорядженням одіозного прокурора <a href="https://dt.ua/UKRAINE/prokurora-kulika-yakiy-vede-spravu-burisma-zvilnyat-z-genprokuraturi-329685_.html"><b>Костянтина Кулика, якого керівництво ГПУ пообіцяло звільнити</b></a> через відмову проходити атестацію. Адвокат також стверджує, що <b><a href="https://dt.ua/UKRAINE/u-kiyevi-nevidomi-vikrali-golovu-ukreksimbanku-zmi-329925_.html">співробітники СБУ викрали його клієнта</a></b>, так як затримання не було санкціоновано судом, і наразили на небезпеку малолітню дитину Гриценка.</p>
      <p>18 листопада суд обрав <b><a href="https://dt.ua/UKRAINE/glavu-ukreksimbanku-gricenka-zobov-yazali-vnesti-zastavu-rozmirom-3-mln-grn-bez-areshtu-330054_.html">банкіру запобіжний захід у вигляді 3 млн гривень застави</a></b>, хоча прокуратура наполягала на арешті підозрюваного з альтернативою внесення 100 млн гривень застави.</p>
      <p>Олександра Гриценка призначили на посаду голови правління державного "Укрексімбанку" в серпні 2014 року. На цій посаді він змінив Віталія Білоуса, який очолював банк з 2013 року. Згідно з даними Нацбанку, на 1 грудня 2018 року за розміром чистих активів <a href="https://dt.ua/ECONOMICS/derzhavniy-ukreksimbank-zbilshiv-chistiy-pributok-na-25-301261_.html"><b>банк посідав третє місце</b></a> серед 77 діючих у країні банків.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>