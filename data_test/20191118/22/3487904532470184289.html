<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/sinantisi-korifis-tou-gs-iraklis-me-staikoura"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T22:50:00+00:00"/>
    <meta property="og:title" content="Συνάντηση κορυφής του ΓΣ Ηρακλής με Σταϊκούρα"/>
    <meta property="og:description" content="Ο υπουργός Οικονομικών ενημέρωσε το επιτελείο του για το θέμα που «καίει» τους κυανόλευκους"/>
  </head>
  <body>
    <article>
      <h1>Συνάντηση κορυφής του ΓΣ Ηρακλής με Σταϊκούρα</h1>
      <h2>Ο υπουργός Οικονομικών ενημέρωσε το επιτελείο του για το θέμα που «καίει» τους κυανόλευκους</h2>
      <address><time datetime="2019-11-18T22:50:00+00:00">18 Nov 2019, 22:50</time> by <a rel="author">Τσερβίνης Γιάννης</a></address>
      <p>Οι βάσεις μπήκαν την προηγούμενη εβδομάδα στο περιθώριο του «Thessaloniki Summit 2019» που πραγματοποιήθηκε στο Hyatt. H συνέχεια θα δοθεί επί αθηναϊκού εδάφους αύριο το πρωί.</p>
      <p>Ο λόγος γίνεται φυσικά για την «ανοικτή επαφή» παραγόντων του Γυμναστικού Συλλόγου με τον υπουργό Οικονομικών, Χρήστο Σταϊκούρα. Το κεντρικό θέμα συζήτησης μεταξύ των δύο πλευρών δεν είναι άλλο από την εξεύρεση λύσης για τα χρέη του Ερασιτέχνη που «πνίγουν» τον σύλλογο και αποτελούν ανυπέρβλητο εμπόδιο.</p>
      <p>Ο πρόεδρος του ΓΣ, Φώτης Θέος και το νομικό επιτελείο μετά από την παρέμβαση και τη μεγάλη διευκόλυνση που πρόσφερε ο Θόδωρος Καράογλου, θα ταξιδέψουν αύριο στην πρωτεύουσα για να έχουν νέες συζητήσεις.</p>
      <p>Είτε με τον «Τσάρο» της οικονομίας είτε με το επιτελείο του σε περίπτωση που ο ίδιος δεν καταστεί δυνατόν να είναι «παρών» στο ραντεβού λόγω πολλών υποχρεώσεων. Αλλωστε υπάρχει ενημέρωση από τον κ. Σταϊκούρα προς τους στενούς συνεργάτες του όπως επίσης και ξεκάθαρη τοποθέτηση προς τους κυανόλευκους. «Προτείνετε λύσεις συγκεκριμένες και ελάτε να τα βάλουμε κάτω για να δούμε τι μπορεί να γίνει» είναι όσα τους διεμήνυσε εν κατακλείδι την περασμένη Πέμπτη στη Θεσσαλονίκη.</p>
      <p>Πρέπει τέλος να σημειωθεί ότι η αυριανή συνάντηση αφορά αποκλειστικά το Γυμναστικό Σύλλογο και μόνο.</p>
      <p>*Από την έντυπη έκδοση της Metrosport (18/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/iraklis-prota-ekloges-meta-to-diikitiko"/>
        <a href="http://www.metrosport.gr/article/iraklis-aresan-rezerves-sto-filiko-me-ton-ethniko-meteoron"/>
        <a href="http://www.metrosport.gr/article/antiprosopia-tou-gs-irakli-sinantithike-me-ton-ipourgo-ikonomikon"/>
        <a href="http://www.metrosport.gr/article/zervoudakis-thessalonikiiraklis-oli-mazi-na-sikothi-gireos"/>
        <a href="http://www.metrosport.gr/article/iraklis-etsi-irthe-to-5-0-epi-tou-olimpiakou-thesnikis-vinteo"/>
        <a href="http://www.metrosport.gr/article/den-echi-antipalo-iraklis-trechi-me-4ch4"/>
      </related>
    </article>
  </body>
</html>