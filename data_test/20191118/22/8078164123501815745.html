<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/videogiochi/cards/google-stadia-arrivato-quanto-costa-come-funziona-piattaforma-videogiochi-streaming/rivoluzione-servita-in-versione-beta_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Google Stadia è arrivato: quanto costa e come funziona la piattaforma di videogiochi in streaming"/>
    <meta property="og:description" content="Big G lancia oggi il nuovo servizio di gaming senza supporti o download, per giocare su tv, smartphone e pc con un solo abbonamento. L’abbiamo provato ed ecco cosa ne pensiamo"/>
  </head>
  <body>
    <article>
      <h1>Google Stadia è arrivato: quanto costa e come funziona la piattaforma di videogiochi in streaming</h1>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Federico Cella</a></address>
      <p>Oggi, 19 novembre, Google rende disponibile al pubblico <a href="https://store.google.com/product/stadia">Stadia</a>, la nuova <b>piattaforma per i videogiochi in streaming</b>. <a href="https://www.corriere.it/tecnologia/19_marzo_19/google-annuncia-stadia-sua-nuova-piattaforma-il-gaming-81058b28-4a6d-11e9-9698-97b0de16ce44.shtml">Annunciato lo scorso marzo</a>, Google Stadia arriva sul mercato dopo una cavalcata di 8 mesi che ha permesso a Big G di battere sul tempo Microsoft, che <a href="https://www.corriere.it/tecnologia/videogiochi/19_novembre_17/novita-xbox-game-pass-xcloud-protagonisti-x019-702ecb7a-07d2-11ea-b2e9-a925197cc31f.shtml">la scorsa settimana ha fatto il punto sul servizio analogo xCloud</a>, che sarà disponibile dal prossimo anno. Le due piattaforme promettono <b>una rivoluzione nel campo del gaming</b>, con la sparizione almeno nelle intenzioni di hardware dedicato – nessuna console o pc necessari – e con la formula dell’abbonamento mensile. Chi vuole ordinare Stadia, che al momento è disponibile solo sul <a href="https://store.google.com/product/stadia">sito dedicato</a> di Google, da oggi può farlo, con la consapevolezza che il pacchetto della <b>Premiere Edition</b> – il nome europeo della <b>Founder’s Edition</b> americana partita in pre-ordine da mesi – arriverà con tempi e modi non specificati da Mountain View, ossia « gradualmente in base alle priorità dell’ordine». Tramite Stadia è possibile giocare <b>su tutti i nostri schermi </b>– tv, smartphone, tablet e computer – con <b>un solo abbonamento al prezzo di 9,99 euro al mese</b>. I giochi – al lancio sono 22 – sono quelli di prima fascia, del calibro di <b><a href="https://www.corriere.it/tecnologia/18_ottobre_26/red-dead-redemption-2-l-odore-whisky-western-tutti-noi-0a00ca2a-d924-11e8-bb5a-fd7ad32a316b.shtml">Red Dead Redemtpion 2</a></b><b>, </b><b><a href="https://www.corriere.it/tecnologia/videogiochi/cards/nuova-luce-destiny-2-ecco-espansione-ombre-profondo-recensione/luce-l-oscurita_principale.shtml">Destiny 2 </a></b><b>oppure </b><b><a href="https://www.corriere.it/tecnologia/milano-games-week/cards/assassin-s-creed-odyssey-ubisoft-gioca-ruolo-antica-grecia/annuale_principale.shtml">Assassin’s Creed Odissey</a></b>. Il tutto in <b>4K e Hdr</b> e tramite <b>un gamepad dedicato</b> che di fatto è il perno intorno a cui gira tutto il sistema. La sensazione, dopo aver provato per alcuni giorni il servizio in anteprima, è che Google abbia avuto <b>fretta di mettere piede in un mercato molto ricco</b> (valutato del valore di oltre 160 miliardi di dollari per l’anno che va a chiudersi) anticipando tempi e modi. Stadia, pur funzionando in modo soddisfacente, al momento <b>sembra un’enorme «beta»</b> cioè un servizio ancora in fase (avanzata) di test, per sviluppare al meglio il quale da Mountain View hanno chiesto l’aiuto a fan (del marchio) e appassionati (di videogiochi). La modalità di fatto è quella spesso adottata da Google per i suoi lanci di nuovi servizi. Così come risulta ben evidente dalla lettera (in italiano) che si trova all’interno dell’elegante scatola bianca della Founder’s Edition che abbiamo avuto a disposizione per la prova: «Da tempo sognavamo di creare un’unica esperienza per giocare in tutti i modi possibili. Oggi, siamo lieti di annunciare che questo sogno è diventato realtà». Una bella dichiarazione di intenti, che si conclude con un appello: «<b>Il cuore pulsante di Stadia è la sua community</b>. Grazie di essere fra i primi a farne parte». <br/>Ma come funziona Google Stadia? Andiamo a vederlo assieme.</p>
      <figure>
        <img src="https://images2.corriereobjects.it/methode_image/2019/11/19/Tecnologia/Foto%20Tecnologia%20-%20Trattate/lettera%20google-k4h-U31501104957827QQ-593x443@Corriere-Web-Sezioni.jpg?v=201911191100"/>
        <figcaption>La lettera che accompagna la Founder’s Edition di Google Stadia</figcaption>
      </figure>
      <aside>Scheda 1 di 6<br/><br/>INDIETRO<a href="https://www.corriere.it/tecnologia/videogiochi/cards/google-stadia-arrivato-quanto-costa-come-funziona-piattaforma-videogiochi-streaming/cosa-serve-come-funziona.shtml"> AVANTI</a></aside>
    </article>
  </body>
</html>