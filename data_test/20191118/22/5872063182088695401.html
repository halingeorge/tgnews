<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560699/me-ti-sfragida-suboliteusis-adipoliteusis-to-tehniko-programma-tou-dimou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T22:24:00+00:00"/>
    <meta property="og:title" content="Δημοτικό Συμβούλιο Ηρακλείου: Με τη σφραγίδα συμπολίτευσης - αντιπολίτευσης το τεχνικό πρόγραμμα"/>
    <meta property="og:description" content="Εγκρίθηκε με μια ευρεία πλειοψηφία αφού καταψήφισαν μονάχα η Λαϊκή Συσπείρωση και η Συν+ΠΡΑΞΗ Δημοτών"/>
  </head>
  <body>
    <article>
      <h1>Δημοτικό Συμβούλιο Ηρακλείου: Με τη σφραγίδα συμπολίτευσης - αντιπολίτευσης το τεχνικό πρόγραμμα</h1>
      <address><time datetime="2019-11-18T22:24:00+00:00">18 Nov 2019, 22:24</time> by <a rel="author">Σαββίδης Μπάμπης</a></address>
      <p>
        <b>Εγκρίθηκε με μια ευρεία πλειοψηφία αφού καταψήφισαν μονάχα η Λαϊκή Συσπείρωση και η Συν+ΠΡΑΞΗ Δημοτών</b>
      </p>
      <p>Τη σφραγίδα 3 παρατάξεων, δηλαδή από τη μιας της δημοτικής αρχής και από την άλλη της κίνησης «Ηράκλειο 3.7.5» και της παράταξης «Ηράκλειο-Ενεργοί Πολίτες» που ουσιαστικά-όπως παραδέχτηκε ευθέως στο δημοτικό συμβούλιο ο αντιδήμαρχος Γιάννης Αναστασάκης- πρόσθεσαν με νέα προτεινόμενα έργα και μελέτες την απαραίτητη αναπτυξιακή και οραματική χροιά που έλειπε από την εισήγηση της δημοτικής αρχής με νέα έργα και μελέτες, φέρει το τεχνικό πρόγραμμα του δήμου Ηρακλείου για το 2020.</p>
      <p>Όπως αναμενόταν, δεδομένου ότι νωρίτερα το πρωί κατά τη συνεδρίαση της διαπαραταξιακής επιτροπής άναψε ''λευκός καπνός'' ως προς τη σύνθεση ενός κοινού τελικού σχεδίου που συνδύαζε τις 3 προτάσεις, το τεχνικό πρόγραμμα εγκρίθηκε απόψε από το δημοτικό συμβούλιο Ηρακλείου με συνοπτικές σχετικά διαδικασίες. Εγκρίθηκε με μια ευρεία πλειοψηφία αφού καταψήφισαν μονάχα η Λαϊκή Συσπείρωση και η Συν+ΠΡΑΞΗ Δημοτών.</p>
      <p>Μάλιστα το τεχνικό πρόγραμμα σύνθεσης των προτάσεων συμπολίτευσης -αντιπολίτευσης θα μπορούσε να είχε εγκριθεί με ακόμα μεγαλύτερη πλειοψηφία, αν όπως φάνηκε μέσα από τις τοποθετήσεις, η δημοτική αρχή, και πρωτίστως ο αντιδημάρχος Τεχνικών Έργων είχαν επιδείξει μια πιο...διαλλακτική στάση απέναντι στη πρόταση του Πέτρου Ινιωτάκη να ενσωματωθεί στο τεχνικό πρόγραμμα μια επιμέρους δράση. Συγκεκριμένα , ο επικεφαλής της παράταξης ''Συν+ΠΡΑΞΗ Δημοτών" πρότεινε να μπει στο τεχνικό πρόγραμμα η εκπόνηση μιας προκαταρκτικού χαρακτήρα μελέτης, ουσιαστικά μιας απλής τεχνικής έκθεσης που θα διερευνήσει την τυχόν αναγκαιότητα, τις προοπτικές και τα οφέλη από τη δημιουργία ενός νέου φράγματος με σημείο αναφοράς το Κυπαρίσσι(όχι το γνωστό φράγμα Λαδούκου που ειναι στα σκαριά εδώ και χρόνια αλλά δεν έχει προχωρήσει) και με σκοπό την αξιοποίηση όλων των των νερών που κατεβαίνουν στο Γιόφυρο.</p>
      <p>Ο ίδιος με βάση επίσημα στοιχεία που έχει στη διάθεση του μίλησε για μεγάλες ποσότητες που κατεβαίνουν από διάφορα σημεία στο Γιόφυρο, της τάξης ετησίως των 22, 7 εκατομμυρίων κυβικών νερού, σχεδόν όση και η χωρητικότητα του φράγματος Αποσελέμη!</p>
      <p>Με ένα νέο μεγάλο φράγμα, όπως είπε ο Πέτρος Ινιωτάκης, αφενός θα εξασφαλιστεί η αντιπλημμυρική προστασία του Ηρακλείου και αφετέρου θα συγκεντρώνεται νερό που θα μπορεί να ξεδιψάσει το δήμο.</p>
      <p>Παρά το ότι η πρόταση Ινιωτάκη είχε συμπαράσταση από την υπόλοιπη αντιπολίτευση, παρά το ότι δεν διαφώνησαν στελέχη της δημοτικής αρχής όπως ο αντιδήμαρχος Προγραμματισμού Γιώργος Σισσαμάκης , ο αντιδήμαρχος Τεχνικών Έργων Γιάννης Αναστασάκης επέμεινε στην απόρριψη της, με το επιχείρημα πως ο δήμος δεν είναι αρμόδιος για ένα τέτοιο μεγάλο έργο όπως είναι ένα φράγμα.</p>
      <p>Οργισμένος ο Πέτρος Ινιωτάκης σχολίασε πως ο αντιδήμαρχος κάνει ότι δεν καταλαβαίνει ότι ο ίδιος πρότεινε να αναλάβει ο δήμος μια διερευνητική τεχνική έκθεση και όχι το ίδιο το έργο , και είπε πως η αδιαλλαξία αυτή της δημοτικής αρχής υποχρεώνει τη ''''Συν+ΠΡΑΞΗ Δημοτών '' να καταψηφίσει το τεχνικό πρόγραμμα παρόλο που ''χαιρετίζει'' το πνεύμα σύγκλισης που υπήρξε.</p>
      <p>
        <b>Παράταξη Γ. Κουράκη:</b>
      </p>
      <p>
        <b>«Βάλαμε το οραματικό στοιχείο»</b>
      </p>
      <p>Στην οραματική διάσταση που έβαλε στο τεχνικό πρόγραμμα στέκεται η παράταξη “Ηράκλειο 3.7.5” που αναφέρει:</p>
      <p>Στο Δημοτικό Συμβούλιο παρουσιάστηκε ουσιαστικά ένα νέο Τεχνικό πρόγραμμα που προέκυψε μετά από την καταλυτική παρέμβαση της κίνησή μας “Ηράκλειο 3.7.5”.</p>
      <p>Η παρέμβαση αυτή φιλοδοξεί να συμβάλλει στη διαμόρφωση μιας αναπτυξιακής κατεύθυνσης προάγοντας ταυτόχρονα την χωρική και κοινωνική ισορροπία.</p>
      <p>Οφείλαμε και δώσαμε μια απάντηση στους πολίτες για την φυσιογνωμία που πρέπει να διαμορφώσει στο Ηράκλειο τα επόμενα χρόνια έτσι ώστε να μετασχηματιστεί σε μια φιλική, λειτουργική και ελκυστική πόλη</p>
      <p>Στις πρόσφατες εκλογές οι πολίτες υιοθέτησαν κατά πλειοψηφία την πρόταση μας που στηριζόταν σε μια σύνθεση:</p>
      <ul>
        <li>Χωρικών διαφοροποιήσεων,</li>
        <li>Στρατηγικών προτεραιοτήτων και,</li>
        <li>Εμβληματικών παρεμβάσεων.</li>
      </ul>
      <p>Η προσέγγιση μας αυτή βασίζεται στη γνώση, την εμπειρία και σε πολύχρονες συλλογικές επεξεργασίες συμπολιτών μας.</p>
      <ul>
        <li>Προτείναμε μια νέα γενιά έργων πνοής – εμβληματικού χαρακτήρα, που η ολοκλήρωσή τους θα αναδείξει τη νέα φυσιογνωμία της πόλης</li>
      </ul>
      <p>
        <b>Ενεργοί Πολίτες: Θέσαμε αναπτυξιακούς στόχους</b>
      </p>
      <p>«Το σημερινό αποτέλεσμα στην διαμόρφωση κοινού προγράμματος έργων για την επόμενη δημοτική περίοδο, αποδεικνύει ότι το κοινό καλό πολιτών και Δήμου πρέπει και μπορεί να είναι προτεραιότητα όλων» αναφέρεται σε ανακοίνωση της παράταξης "Ηράκλειο - Ενεργοί Πολίτες»¨, που επισημαίνει ακόμα:</p>
      <p>«Οι Ενεργοί Πολίτες κατέθεσαν προτάσεις και προήλθαν στον διάλογο με ξεκάθαρους στόχους και προτεραιότητες για τον ρόλο της πόλης και του Δήμου. Οι προτάσεις μας, για κοινωνικές δράσεις, την ανάπλαση της πόλης, την επίλυση κυκλοφοριακών προβλημάτων, με συμβολή στο πρόγραμμα καθαριότητας, και την σχολική στέγη, προσδίδουν αναπτυξιακό ρόλο στο πρόγραμμα και συνδράμουν στην ανάδειξη της ιστορικότητας της πόλης».</p>
      <p>
        <b>Σχόλιο Λαϊκής Συσπείρωσης</b>
      </p>
      <p>«Το φλερτ που ξεκίνησε προεκλογικά, κατέληξε σήμερα σε πολιτικό γάμο ανάμεσα στις παρατάξεις των κ¨. Λαμπρινού, Κουράκη και Λυγερού, με την από κοινού υπερψήφιση του Τεχνικού Προγράμματος. Όλα τα υπόλοιπα περί «διαφωνίες στην φιλοσοφία» είναι η «στάχτη στα ματιά», των Ηρακλειωτών.</p>
      <p>Αναμενομένη εξέλιξη για τις παρατάξεις που συμφωνούν με την κυβερνητική πολιτική, τη σημερινή της ΝΔ, που αποτελεί συνέχεια εκείνης του ΣΥΡΙΖΑ. Παρατάξεις που έχουν ως κοινό πρόγραμμα ο Δήμος να λειτουργεί με βασικό χρηματοδότη του, την τσέπη του Ηρακλειώτη. Που οραματίζονται μια ανάπτυξη για τους λίγους και όχι για το λαό και τις ανάγκες του.</p>
      <p>Κάτω από αυτή τη μεγάλη συναίνεση προσπαθούν να χειραγωγήσουν τους Ηρακλειώτες ώστε να δεχτούν αυτήν την πολιτική ως μονόδρομο, δήθεν για το «καλό της πόλης».</p>
      <p>H «Λαϊκή Συσπείρωση» καλεί τους Ηρακλειώτες να βγάλουν τα συμπεράσματα τους. Καλεί τον λαό της πόλης, να αντιπαλέψει αγωνιστικά και μαχητικά, το κοινό αντιλαϊκό μέτωπο των δημοτικών παρατάξεων της πλειοψηφίας και να επιβάλει στο Δημοτικό Συμβούλιο με τους αγώνες του, τη δική του ατζέντα, τα πραγματικά λαϊκά προβλήματα», αναφέρει σε ανακοίνωση-σχόλιο της η Λαϊκή Συσπείρωση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1557914/dimotiko-sumvoulio-stigmes-edasis-gia-tin-valtomeni-anaplasi-tou-kedrou/"/>
        <a href="https://www.neakriti.gr/article/kriti/irakleio/1556808/dimotiko-sumvoulio-irakleiou-apofasi-anatropis-gia-ton-kleistheni/"/>
        <a href="https://www.neakriti.gr/article/kriti/irakleio/1558490/diaxifismoi-sto-dimotiko-sumvoulio-gia-tis-idiotikopoiiseis-stous-ota/"/>
      </related>
    </article>
  </body>
</html>