<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200706/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-18T22:05:00+00:00"/>
    <meta property="og:title" content="רצח בנסיבות מחמירות"/>
    <meta property="og:description" content="על פי כתב האישום, מריה נרצחה בידי הנאשם שדקר אותה מספר פעמים בצווארה | חודש לפני הרצח שבר הנאשם את אפה של המנוחה, והורחק ל-30 ימים מהאזור | בנוסף לעבירת רצח בנסיבות מחמירות, מואשם טל גם בנסיון להשמיד ראיה ובחבלה חמורה בנסיבות מחמירות"/>
  </head>
  <body>
    <article>
      <h6 class="kicker">אלימות נגד נשים</h6>
      <h1>רצח בנסיבות מחמירות</h1>
      <h2>בדם קר: כתב אישום נגד מקסים טל בגין רצח אשתו, מריה טל ז"ל. <br/>על פי כתב האישום, מריה נרצחה בידי הנאשם שדקר אותה מספר פעמים בצווארה | חודש לפני הרצח שבר הנאשם את אפה של המנוחה, והורחק ל-30 ימים מהאזור | בנוסף לעבירת רצח בנסיבות מחמירות, מואשם טל גם בנסיון להשמיד ראיה ובחבלה חמורה בנסיבות מחמירות</h2>
      <address><time datetime="2019-11-18T22:05:00+00:00">18 Nov 2019, 22:05</time> by <a rel="author">טל כרמון</a></address>
      <p>כתב אישום הוגש היום (שני) נגד מקסים טל בגין רצח אשתו מריה טל ז"ל. מריה, היתה  בת 29 ולזוג שתי בנות. העבירות בהן מואשם טל: רצח בנסיבות מחמירות, ניסיון להשמדת ראיה וחבלה חמורה בנסיבות מחמירות. על פי כתב האישום, הרצח אירע לאחר שטל לקח את בנותיו לגן, חזר הביתה, וכשמריה הייתה עדיין במיטה הוא לקח סכין מהמטבח ודקר אותה בצוואר.</p>
      <p>אלכסי גרשניק, אחיה של מריה אמר: "ידענו כל הזמן שהוא אשם. היא לא עשתה לעצמה שום דבר. זה לא יחזיר אותה, אבל כתב האישום זו נחמה שהצדק כן יעשה". עו"ד רועי קרן, סנגורו של מקסים טל אמר בתגובה לכתב האישום: "כתב האישום אינו מדויק ולא מפרט נכון את השתלשלות העניינים. נציג תזה אחרת ואפשרות עובדתית אחרת שלא ניתן לשלול. הספק הסביר זועק לשמיים והזיכוי יהיה מהדהד".​</p>
      <p>הרצח הגיע לאחר לאחר שבחודש אוגוסט הנאשם התחיל לחשוד שמריה בקשר עם אדם אחר, הוא התעמת איתה על כך והיא הכחישה. בעקבות החשד הנאשם עקב אחרי המנוחה, הוציא את יומן השיחות מהפלאפון שלה, בדק את הפלאפון שלה, תחקר אותה על שיחות שהיו לה עם אחרים, שוחח עם גברים עימם המנוחה עמדה בקשר טלפוני על יחסיהם עמה, ודרש שלא יהיו איתה בקשר, ובהזדמנות אחת עקב אחריה בעת שהיתה בדרכה לעבודתה.</p>
      <p>בתחילת ספטמבר, התרחש עימות אלים בין השניים בו היו מעורבים גם אלכסנדר (אביה של מריה) ואחיו של הנאשם. במהלך העימות תקף הנאשם את המנוחה בפניה וגרם לה שבר באף. לאחר המריבה, הנאשם נעצר וכתנאי לשחרורו, נאסר עליו ליצור כל קשר עם המנוחה ולהיכנס לקרית ביאליק, לתקופה של 30 ימים. במהלך תקופה זו, על אף תנאי השחרור שנקבעו על ידי בית המשפט, עמדו הנאשם והמנוחה בקשר טלפוני, והנאשם הגיע במספר הזדמנויות לדירה, וחזר להתגורר בדירה בתאריך 08/10/19 בהסכמת המנוחה.</p>
      <p>ב- 11/10/19, בערך בחצות וחצי, הנאשם נכנס לחדר השינה של המנוחה בדירה כדי לבלוש אחריה, ראה התכתבות בהודעות ווטסאפ בין המנוחה לבין גבר אחר, בטלפון סלולארי בו עשתה שימוש ללא ידיעתו, ואשר הסתירה מתחת לכרית. מעיון בהודעות הנאשם הבין כי המנוחה מקיימת קשר אינטימי עם אחר, והוא צילם את ההודעות באמצעות הטלפון הסלולארי שלו. על פי כתב האישום על רקע הדברים האלה החליט הנאשם לרצוח את המנוחה.</p>
      <p>בבוקר שלאחר מכן הודיע הנאשם למעסיקו שהוא לא מרגיש טוב ולכן לא יגיע לעבודה, אחר כך כאמור, לקח את הילדות לגן, חזר לביתו ורצח את מריה. לאחר מכן, על פי כתב האישום, הוא התקשר לאימו ולמוקד המשטרה ודיווח להם שמריה התאבדה. בזמן שהוא המתין לכוחות ההצלה, על פי כתב האישום הוא מחק את צילום ההודעות מהפלאפון שלו, במזיד ובכוונה למנוע שימוש בהם כראיה.</p>
    </article>
  </body>
</html>