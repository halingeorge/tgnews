<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562034/mitsotakis-tsipras-deuce"/>
    <meta property="og:site_name" content="NOOZ."/>
    <meta property="article:published_time" content="2019-11-18T22:55:00+00:00"/>
    <meta property="og:title" content="Μητσοτάκης - Τσίπρας: Deuce*"/>
    <meta property="og:description" content="Ήταν ένα ονειρεμένο Σαββατοκύριακο τόσο για τους &quot;νοικοκυραίους&quot; όσο και για τους πιο ριζοσπαστικούς πολίτες της ταλαιπωρημένης αυτής χώρας."/>
  </head>
  <body>
    <article>
      <h1>Μητσοτάκης - Τσίπρας: Deuce*</h1>
      <address>
        <time datetime="2019-11-18T22:55:00+00:00">18 Nov 2019, 22:55</time>
      </address>
      <p>
        <b>Ήταν ένα ονειρεμένο Σαββατοκύριακο τόσο για τους "νοικοκυραίους" όσο και για τους πιο ριζοσπαστικούς πολίτες της ταλαιπωρημένης αυτής χώρας.</b>
      </p>
      <p>Ήταν ένα καλό Σαββατοκύριακο κυρίως γιατί οι πάσης φύσεως ακραίοι έμειναν στο περιθώριο και την αφάνεια.</p>
      <p>Η επικαιρότητα κινήθηκε μεταξύ Εξαρχείων, Πολυτεχνείου και γηπέδου Ο2 στο Λονδίνο.</p>
      <p>Ο πρωθυπουργός Κυριάκος Μητσοτάκης υλοποίησε το υποσχεθέν στο ακροατήριό του δόγμα, Νόμος και Τάξη καθώς για πρώτη φορά ίσως στη μεταπολιτευτική ιστορία, εορτασμός της εξέγερσης του Πολυτεχνείου ολοκληρώθηκε χωρίς να πέσει ούτε μολότοφ έστω και αν, τις προηγούμενες της επετείου, ημέρες δημιουργήθηκε κλίμα καταστολής και... αναγκαστικότητας.</p>
      <p>Άντλησε μάλιστα και επικοινωνιακά οφέλη στα μάτια φιλάθλων και αστών με το  long weekend στο πλευρό του Στέφανου Τσιτσιπά που ανέβηκε στην κορυφή του κόσμου σε ένα τελείως διαφορετικό γήπεδο από αυτό το μίζερο της εγχώριας πολιτικής αντιπαράθεσης.</p>
      <p>"Βρήκαν τον ...δικό τους Αντετοκούμπο στο πρόσωπο του Τσιτσιπά και οι φιλελεύθεροι" μου έλεγε χθες ένας φίλος σε μία εκτίμηση που προφανώς αφήνει αδιάφορους τους δύο σπουδαίους αθλητές μας που απευθύνονται σε όλους τους Έλληνες και δεν θέλουν να μπλέκουν την πολιτική με τα ανδραγαθήματά τους!</p>
      <p>Από την άλλη ο Αλέξης Τσίπρας με την τολμηρή και έξυπνη όπως αποδείχτηκε απόφαση του να ηγηθεί του μπλοκ του ΣΥΡΙΖΑ στην πορεία προς την Αμερικανική πρεσβεία ανέλαβε να εκφράσει ακόμα και αυτούς που ήθελαν να κατέβουν στην πορεία και μετά να πάνε σπίτι να δούνε από τον καναπέ τους τον τελικό Τσιτσιπά-Τιμ.</p>
      <p>Βοήθησε δε με την παρουσία του και στην ομαλότητα καθώς το ενδιαφέρον μετατοπίστηκε από τα Εξάρχεια στην πορεία και την δική του φυσική παρουσία. Παρουσία που κράτησε το μέτρο με την πρόωρη αποχώρηση του από την κεφαλή της πορείας. Ενώ σε δεύτερο επίπεδο έκοψε και τον βήχα κάποιων στο εσωτερικό του ΣΥΡΙΖΑ.</p>
      <p>Κυρίως όμως ο αρχηγός της αξιωματικής αντιπολίτευσης αναβαθμίστηκε στα μάτια των προοδευτικών πολιτών ως μοναδική πέραν του ΚΚΕ, φωνή απέναντι στην επιχειρούμενη κατασταλτική κανονικότητα μιας δεξιάς Κυβέρνησης. Και μάλιστα φωνή που έχει και κεντρώα χροιά.</p>
      <p>Άντλησε δύναμη από κει που τη δημιούργησε ο Τσίπρας.  Από τον απλό κόσμο, από το πεζοδρόμιο.</p>
      <p>Μεγάλοι χαμένοι τα υπόλοιπα κόμματα. Το ΚΙΝΑΛ σχεδόν δεν εκπροσωπήθηκε σε επίπεδο κοινής γνώμης, αν εξαιρέσουμε την καθιερωμένη φασαρία για την αιματοβαμμένη σημαία του Πολυτεχνείου ενώ τα μικρότερα κόμματα μοιάζουν με τα κεφάλια των θεατών  και την χαρακτηριστική κίνηση που κάνουν όταν παρακολουθούν έναν αγώνα τένις κοιτώντας προς τα δεξιά το Μητσοτάκη και προς τα αριστερά τον Τσίπρα.</p>
      <p>Οι μονομάχοι είναι δύο. Μητσοτάκης και Τσίπρας. Και αυτό το Σαββατοκύριακο είχαμε ισοπαλία. Σε έναν αγώνα τένις που εδώ και τέσσερις μήνες ο Μητσοτάκης ως πρωθυπουργός εξακολουθεί να έχει το σερβίς με τον Αλέξη Τσίπρα να ψάχνει το break.</p>
      <p>Ο αγώνας όμως έχει ακόμα πολλά σετ και για τους δύο.</p>
      <p>Η οικονομία, το προσφυγικό, η γεωπολιτική σκακιέρα, οι επενδύσεις και οι συσχετισμοί της εγχώριας διαπλοκής δεν αντιμετωπίζονται ούτε με ρακέτες και κλομπ ούτε με γαρίφαλα και πικετοφορίες</p>
      <p>*Η λέξη deuce (ισοπαλία) προέρχεται από την Γαλλική φράση à deux le jeu που σημαίνει ότι και στους δύο είναι το παιχνίδι.</p>
      <p>
        <b>Γ.Κ</b>
      </p>
    </article>
  </body>
</html>