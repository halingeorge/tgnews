<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/varsler-30-centimeter-sno/71833184"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T22:06:43+00:00"/>
    <meta property="og:title" content="Varsler 30 centimeter snø"/>
    <meta property="og:description" content="Meteorologene har sendt ut et gult farevarsel for snø i store deler av landet."/>
  </head>
  <body>
    <article>
      <h1>Varsler 30 centimeter snø</h1>
      <h2>Meteorologene har sendt ut et gult farevarsel for snø i store deler av landet.</h2>
      <address><time datetime="2019-11-18T22:06:43+00:00">18 Nov 2019, 22:06</time> by <a rel="author">Angelica Hagen</a></address>
      <p>Farevarselet gjelder Aust-Agder, Telemark, Buskerud, Oppland, Hedmark, Trøndelag og Helgeland. Spesielt i høyden er det ventet store snømengder.</p>
      <p>Fram til tirsdag formiddag ventes omtrent 20 centimeter snø i indre og høyere strøk i Aust-Agder, Telemark og Buskerud, skriver <a href="https://www.nrk.no/nordland/meteorologene-med-gult-farevarsel___-folk-bor-vaere-forberedt-pa-mye-sno-1.14786976">NRK</a>.</p>
      <p>Oppland og Hedmark kan få 15-30 centimeter snø, og enkelte steder i Trøndelag kan få 10-20 centimeter.</p>
      <p>
        <b>Meteorolog Rafael Escobar Løvdahl advarer overfor statskanalen om vanskelige kjøreforhold.</b>
      </p>
      <figure>
        <iframe data-src="https://twitter.com/Meteorologene/status/1196375131020562432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Aldri vært kaldere</h3>
      <p>Store deler av landet har ikke opplevd en kaldere november-måned på mange år. Ifølge Storm Geo er det Nord-Norge, Trøndelag og Vestlandet som nå slår kulderekordene - der det ikke har vært kaldere på over 20 år.</p>
      <figure>
        <img src="https://dbstatic.no/71834903.jpg?imageId=71834903&amp;width=512&amp;height=308"/>
        <figcaption><b>SNØ:</b> E134 ved Vinje. Foto: Statens vegvesen Vis mer</figcaption>
      </figure>
      <p>
        <b>- Det er varierende fra sted til sted. Ørlandet i Trøndelag har kaldeste november-måned på 50 år, mens det på Vestlandet var kaldere i 2016. Jevnt over har det vært unormalt kaldt, sier meteorolog Isak Slettebø ved Storm Geo.</b>
      </p>
      <p>Han forteller at det på det kaldeste i nord, har vært så kaldt som det blir -med grader ned mot 35 minus.</p>
      <p>Det bekrefter meteorolog Lars Magnus Ovhed ved Meteorologisk institutt.</p>
      <figure>
        <img src="https://dbstatic.no/71834913.jpg?imageId=71834913&amp;width=1024&amp;height=615"/>
        <figcaption><b>HEFTIG:</b> Fylkesvei 211 ved Haglebu. Foto: Statens vegvesen Vis mer</figcaption>
      </figure>
      <p>
        <b>- Det kaldeste så langt i november er Kautokeino, med minus 34,4 grader den 11. november, sier han.</b>
      </p>
      <h3>Mildere jevnt over</h3>
      <p>Han forteller at det framover vil bli vesentlig mildere.</p>
      <p>- Dette vil normalisere seg. Allerede mandag er det mildere i Sør-Norge. Mange steder på Østlandet fikk snø på morgenen, som gikk over i regn, sier Ovhed.</p>
      <p>
        <b>Det er stort sett bare litt høyere opp på Innlandet, at det vil forbli minusgrader, samt lengst nord mot Finnmark.</b>
      </p>
      <p>- I nord blir det også en god og mild luft, sier meteorologen.</p>
      <figure>
        <iframe data-src="https://twitter.com/Meteorologene/status/1196416274324217857?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Kaldere perioder framover</h3>
      <p>Storm Geo-meteorologen har imidlertid ikke noe godt svar på hvorfor det har vært en unormal kald november.</p>
      <p>- Det kan være tilfeldig. Man kan spekulere i at klimaendringer gir en værtype som varer lengre. I kalde perioder kan ting låse seg fast, og da blir det litt kaldere hver dag. Det er en ubekreftet teori, men vi tror på den, sier Slettebø.</p>
      <p>Han forteller at det blir lenge til vi får like kaldt vær igjen.</p>
    </article>
  </body>
</html>