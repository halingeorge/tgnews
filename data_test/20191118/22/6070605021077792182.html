<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Italia-xenofobia-Salvini_0_2346965351.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T22:37:55+00:00"/>
    <meta property="og:title" content="Itàlia surt al carrer contra la xenofòbia de Salvini"/>
    <meta property="og:description" content="Un moviment cívic sense adscripció a cap partit convoca milers de persones que entonen el ‘Bella ciao’"/>
  </head>
  <body>
    <article>
      <h1>Itàlia surt al carrer contra la xenofòbia de Salvini</h1>
      <h2>Un moviment cívic sense adscripció a cap partit convoca milers de persones que entonen el ‘Bella ciao’</h2>
      <address>
        <time datetime="2019-11-18T22:37:55+00:00">18 Nov 2019, 22:37</time>
      </address>
      <p>Milers de persones es van concentrar aquest dilluns a la ciutat de Mòdena, al nord d’Itàlia, per protestar contra el líder de la Lliga, Matteo Salvini. Sense pancartes ni símbols de partits, els opositors a l’exministre de l’Interior només portaven el dibuix d’una sardina, que s’ha convertit en el símbol d’un moviment cívic nascut a les xarxes socials que amenaça amb amargar l’extitular de l’Interior durant la gira que està fent per les regions italianes que celebraran eleccions l’any que ve.</p>
      <figure>
        <img src="https://www.ara.cat/2019/09/02/opinio/Matteo-Boris-maniobres-Del_2300179995_65154391_117x66.jpg"/>
      </figure>
      <p>
        <a href="https://www.ara.cat/opinio/Matteo-Boris-maniobres-Del_0_2300170006.html">Matteo, Boris i les maniobres del poder</a>
      </p>
      <p>La protesta havia estat convocada davant la sinagoga de Mòdena en solidaritat amb la senadora Liliana Segre, una supervivent de l’Holocaust a la qual la Justícia italiana ha hagut de posar escorta després que hagi rebut amenaces i missatges d’odi per part de grups d’ultradreta. Segre, de 89 anys, és la impulsora d’una comissió al Parlament contra el racisme i l’antisemitisme que la Lliga va rebutjar. No obstant això, davant l’allau d’adhesions, els organitzadors van haver de traslladar la concentració a la plaça principal de la ciutat, que va reunir prop de 7.000 persones, segons els organitzadors. Una marea de <i>sardines </i>i paraigües que va protestar pacíficament entonant el <i>Bella ciao</i>, l’himne de la resistència italiana durant el feixisme, i portant cartells irònics contra Salvini.</p>
      <p>El <i>moviment de les sardines</i>, com ha estat batejat a Itàlia, va néixer fa unes setmanes “durant una nit d’insomni”, va explicar Mattia Santori als mitjans locals. Aquest llicenciat en ciències polítiques de 32 anys, fart de veure els cartells de la Lliga que “incitaven a envair Bolonya” i anunciaven el pròxim míting de l’exministre de l’Interior, va decidir organitzar amb tres amics una protesta pacífica contra la visita del líder de la Lliga a la ciutat dijous passat.</p>
      <h3>Imaginació i ironia</h3>
      <p>Amb molta imaginació i ironia, van convocar a través de les xarxes socials una concentració a la plaça Major de Bolonya, a prop del lloc on Salvini es presentaria aquell mateix dia davant els seus seguidors en un recinte amb capacitat per a 5.000 persones. Van triar un lema, “Bolonya no és de la Lliga”, i unes sardines com a símbol perquè, asseguren, són peixos petits i muts que no criden des d’una xarxa social ni des d’un míting però que quan es mouen de manera compacta són capaços de derrotar fins i tot un tauró.</p>
      <figure>
        <img src="https://www.ara.cat/2019/07/12/internacional/Matteo-Salvini-durant-programa-televisiu_2268983143_64166624_117x66.jpg"/>
      </figure>
      <p>
        <a href="https://www.ara.cat/internacional/fiscalia-indaga-Kremlin-financa-Salvini_0_2268973145.html">La fiscalia indaga si el Kremlin finança Salvini</a>
      </p>
      <p>“Ha arribat el moment de canviar la inèrcia de la retòrica populista, de mostrar que els números compten més que la prepotència, que el cap és més important que el budell i que les persones venen abans que les xarxes socials”, va escriure Santori, fent una crida a manifestar-se contra Salvini. Els organitzadors esperaven reunir uns 6.000 simpatitzants -o almenys superar la xifra d’assistents al míting del líder de la Lliga-, però a la plaça bolonyesa s’hi van presentar més de 10.000 persones. Totes reunides “com sardines en una llauna” contra l’exministre de l’Interior, a la mateixa plaça on el còmic Beppe Grillo va concentrar milers de joves el 2007 per protestar contra la “casta” i va plantar la llavor del que més tard seria el Moviment 5 Estrelles.</p>
      <p>“El desafiament que hem llançat a Bolonya és transformar-nos de lleons de teclat a sardines reals”, va explicar un dels organitzadors de la protesta anti-Salvini als mitjans locals. “Quant feia que la gent no es manifestava al carrer? Quanta gent criticava i no feia res? El nostre missatge és positiu. Volíem arribar al cor de les persones i dir: «Tu, que et queixes, què és el que fas per aturar tot això?»”</p>
      <p>La convocatòria a Bolonya i Mòdena ha tingut tant d’èxit que ja s’han creat noves delegacions del moviment en ciutats com Gènova i Florència. A la ciutat toscana el líder de la Lliga celebrarà la setmana que ve un esdeveniment en vista de les eleccions regionals que tindran lloc l’any vinent, i les <i>sardines</i> ja s’estan començant a organitzar.</p>
      <p>“La plaça de les <i>sardines</i> demostra que hi ha una necessitat de mobilització entre els ciutadans que els partits d’esquerra no poden satisfer”, va explicar en una entrevista al diari <i>Quotidiano</i> el politòleg Massimiliano Panarari, professor de la Universitat Luiss de Roma.</p>
      <p>Tot i que els organitzadors insisteixen que es tracta d’una iniciativa aliena als partits polítics, la protesta ha estat rebuda amb els braços oberts pel centreesquerra. Per la seva banda, el líder de la Lliga va denunciar que un dels organitzadors de la protesta a Mòdena havia invocat el seu homicidi mesos enrere a les xarxes socials i va assegurar que els manifestants no eren més que “uns imbècils dels centres socials d’esquerra”. “Són els nous esquadrons”, va sentenciar.</p>
    </article>
  </body>
</html>