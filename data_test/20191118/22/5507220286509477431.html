<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186770/"/>
    <meta property="og:site_name" content="Janam TV"/>
    <meta property="article:published_time" content="2019-11-18T22:51:42+00:00"/>
    <meta property="og:title" content="ശനിയുടെ ‘ചന്ദ്രന്‍’ ടൈറ്റാന്റെ ഭൂമിശാസ്ത്ര രേഖാചിത്രം തയ്യാറായി; പലതരം ലോഹങ്ങളുടെ സാന്നിധ്യം കണ്ടെത്തി"/>
    <meta property="og:description" content="വാഷിംഗ്ടണ്‍: ശനിയുടെ ഉപഗ്രഹമായ ടൈറ്റാന്റെ ഭൂപ്രതല ചിത്രങ്ങള്‍ തയ്യാറായതായി അമേരിക്കയിലെ അരിസോണ സര്‍വ്വകലാശാല അവകാശപ്പെട്ടു. ശനിയുടെ ചന്ദ്രനെന്ന്"/>
  </head>
  <body>
    <article>
      <h1>ശനിയുടെ ‘ചന്ദ്രന്‍’ ടൈറ്റാന്റെ ഭൂമിശാസ്ത്ര രേഖാചിത്രം തയ്യാറായി; പലതരം ലോഹങ്ങളുടെ സാന്നിധ്യം കണ്ടെത്തി</h1>
      <address><time datetime="2019-11-18T22:51:42+00:00">18 Nov 2019, 22:51</time> by <a rel="author">Janam TV Web Desk</a></address>
      <p>വാഷിംഗ്ടണ്‍: ശനിയുടെ ഉപഗ്രഹമായ ടൈറ്റാന്റെ ഭൂപ്രതല ചിത്രങ്ങള്‍ തയ്യാറായതായി അമേരിക്കയിലെ അരിസോണ സര്‍വ്വകലാശാല അവകാശപ്പെട്ടു. ശനിയുടെ ചന്ദ്രനെന്ന് വിളിക്കുന്ന ടൈറ്റാന്റെ പ്രതലത്തിലെ വിവിധ വലുപ്പത്തിലുള്ള കുന്നുകള്‍ , തടാകങ്ങള്‍, സമതലങ്ങള്‍, മറ്റ് മലനിരകള്‍, അഗാധ ഗര്‍ത്തങ്ങള്‍ എന്നിവയാണ് ചിത്രരൂപത്തില്‍ നമുക്ക് മുന്നിലെത്തുന്നത്.</p>
      <p>ബഹിരാകാശ ഗവേഷത്തിലെ ഏറ്റവും പുതിയ കണ്ടെത്തലുകള്‍ അരിസോണ, പാസഡേനാ ലാബോറട്ടറി, നാസ എന്നിവര്‍ സംയുക്തമായാണ് അന്താരാഷ്ട്ര മാധ്യമങ്ങളെ അറിയിച്ചത്. ഇന്നുവരെ ലഭ്യമായ വിവരം വച്ച് ഭൂമിക്ക് പുറമേ ദ്രാവകങ്ങളുടെ സാന്നിധ്യമുള്ള ഏക ഗ്രഹം ടൈറ്റാനാണ്. ഭൂമിയില്‍ മഴ താഴേക്ക് പതിച്ച് തടാകമോ പുഴയോ ആകുമ്പോള്‍ ടൈറ്റാനില്‍ പതിക്കുന്നത് മീഥേന്‍, ഈഥേന്‍, ഹൈഡ്രോകാര്‍ബണ്‍ എന്നിവയാണ്. പക്ഷെ വാതകങ്ങളായി ഇവ മാറുന്നതിന് പകരം പ്രത്യേക അന്തരീക്ഷത്തില്‍ ദ്രാവകരൂപത്തിലാണ് കാണപ്പെടുക എന്ന പുതിയ അറിവാണ് ലഭിച്ചതെന്നും ശാസ്ത്രഗവേഷകര്‍ പറഞ്ഞു.</p>
      <figure>
        <img src="https://janamtv.com/wp-content/uploads/2019/11/titan2.jpg"/>
      </figure>
      <p>ഏറ്റവും സങ്കീര്‍ണ്ണമായ ഭൂപ്രകൃതിയുള്ള ഗ്രഹമായാണ് ടൈറ്റണ്‍ അറിയപ്പെട്ടിരുന്നത്. എന്നാല്‍ അതിന്റെ ഘടന ഏതുവിധമാണെന്ന് ഇതുവരെ അനുമാനിക്കപ്പെട്ടിരുന്നില്ല. ശക്തമായ രീതിയില്‍ മീഥെയ്ന്‍ വാതകത്തിന്റെ ദ്രവരൂപ സാന്നിധ്യം ഗ്രഹത്തില്‍ വ്യത്യസ്ത ഭൂപ്രകൃതിയാണ് രൂപപ്പെടുക. വ്യത്യസ്ത ലോഹങ്ങളുടെ സാന്നിധ്യത്തിനൊപ്പം പലമേഖലകളിലും പലതരം ഊഷ്മാവും ഗുരുത്വാകര്‍ഷണവുമാണെന്നും ഗവേഷകര്‍ സൂചിപ്പിച്ചു.</p>
    </article>
  </body>
</html>