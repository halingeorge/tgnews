<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/stendardo-l-ex-lazio-che-ora-fa-l-avvocato-il-60percento-calciatori-rischio-poverta-il-ritiro-d2a5a3da-0ad1-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Stendardo, l’ex Lazio che ora fa l’avvocato: «Il 60% dei calciatori a rischio povertà dopo il ritiro»"/>
    <meta property="og:description" content="Poca istruzione e investimenti sbagliati, lo studio dell’ex difensore della serie A. «Serve un fondo di garanzia»"/>
  </head>
  <body>
    <article>
      <h1>Stendardo, l’ex Lazio che ora fa l’avvocato: «Il 60% dei calciatori a rischio povertà dopo il ritiro»</h1>
      <h2>Poca istruzione e investimenti sbagliati, lo studio dell’ex difensore della serie A. «Serve un fondo di garanzia». Solo uno su dieci riesce a vivere di rendita</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Marco Gasperetti</a></address>
      <p>Lo stereotipo del calciatore di successo è sempre lo stesso: auto e case da sogno, fidanzate dalla bellezza stratosferica, lusso e reverenza, viaggi e ricchezza infinita. Neppure un cenno, invece, all’istruzione scolastica e soprattutto neppure una parola su quale sarà poi stato il destino del giocatore di pallone quando, sulla soglia dei quarant’anni (ma spesso molto prima), diventerà un ex. A raccontarlo ci ha pensato Guglielmo Stendardo, ex difensore di Juve, Napoli, Lazio e Atalanta ma anche ex ottimo studente con tanto di laurea in Giurisprudenza. Oggi Stendardo, oltre ad essere avvocato, insegna alla Luiss e ha iniziato a studiare da docente il destino dei suoi ex colleghi. Con risultati tristissimi.</p>
      <h4>I problemi</h4>
      <p>In Italia il 60% dei calciatori è rischio povertà dopo i primi cinque anni dal ritiro dai campi di gioco. Un po’ meglio le cose vanno in Europa anche se la percentuale dei giocatori poveri supera il 40%. I motivi? Intanto perché dei tremila giocatori professionisti appena il 10% ha uno stipendio alto che può garantire loro un futuro roseo. Gli altri dopo il ritiro dai campi di calcio devono lavorare. E qui nascono i problemi. «I giovani calciatori italiani spesso trascurarono l’istruzione e non si preoccupano di avere basi d’istruzione solide per affrontare il futuro — spiega Stendardo nella sua ricerca, presentata su Leggo —. Chi ha dai 20 ai 35 anni, pensa solo al calcio e, guadagnando molto, segue un tenore di vita alto. Ma quando poi arriva il ritiro dall’attività agonistica iniziano i problemi».</p>
      <h4>Soluzioni</h4>
      <p>In più, secondo Stendardo, i risparmi accumulati spesso vengono sprecati perché sono trascurate le più elementari regole degli investimenti e a volte gli ex calciatori finiscono nelle reti di agenti finanziari senza scrupoli. I dati del livello d’istruzione dei calciatori italiani sono disarmanti: il 70% ha appena la terza media e solo l’1% una laurea. E purtroppo sono tanti i genitori (e purtroppo anche i nonni) abbagliati dalle prodezze giovanili di figli e nipoti che li esortano ad allenarsi dalla mattina alla sera e a disinteressarsi agli studi. Dunque, secondo Stendardo, è arrivato il momento di intervenire sia spingendo i giovani a studiare, sia creando un fondo che garantisca a questi ragazzi un futuro più sereno. Come alcuni campioni hanno fatto. Un nome per tutti? Il difensore della Juve e della nazionale Giorgio Chiellini, che giocando si è pure addottorato (laurea magistrale) in Economia.</p>
    </article>
  </body>
</html>