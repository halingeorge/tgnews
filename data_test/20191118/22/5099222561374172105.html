<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23499286-viorica-dancila-ceasuri-care-poate-permite-orice-modest-din-romania-dat-meditatii-matematica.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T22:03:00+00:00"/>
    <meta property="og:title" content="Viorica Dăncilă: Am ceasuri pe care și le poate permite orice om modest din România / Am dat meditații la matematică"/>
    <meta property="og:description" content="Viorica Dăncilă a reafirmat luni că ceasul despre care spune că l-a primit cadou de la soțul ei valorează „sub 5.000 de euro” și a declarat că are mai multe ceasuri, dar nu „de"/>
  </head>
  <body>
    <article>
      <h1>Viorica Dăncilă: Am ceasuri pe care și le poate permite orice om modest din România / Am dat meditații la matematică</h1>
      <address><time datetime="2019-11-18T22:03:00+00:00">18 Nov 2019, 22:03</time> by <a rel="author">R.M.</a></address>
      <p><b>Viorica Dăncilă a reafirmat luni că ceasul despre care spune că l-a primit cadou de la soțul ei valorează „sub 5.000 de euro” și a declarat că are mai multe ceasuri, dar nu „de firmă sau de marcă” ci modele „pe care și le poate permite orice om modest din România”.<br/></b><br/>Invitată luni seara la TVR, Dăncilă a fost invitată de moderator să arate ceasul pe care spune că <a href="https://www.hotnews.ro/stiri-politic-23489452-acuzata-declarat-ceas-care-costa-cat-119-pensii-dancila-apara-cadou-sotul-meu.htm?nomobile=">l-a primit cadou de la soțul său</a> și despre care liderul deputaților PNL, Florin Roman,<a href="https://www.hotnews.ro/stiri-esential-23487862-liderul-deputatilor-pnl-viorica-dancila-nu-trecut-declaratia-avere-ceasul-aur-echivalentul-119-pensii.htm"> afirmă că ar fi un model Cartier Ballon Bleu</a>, placat cu aur de 18 carate și a cărui valoare de catalog este de 83.678 de lei (peste 17.600 de euro).<br/><br/>Viorica Dăncilă a spus din nou că este vorba de un ceas „sub 5.000 de euro” dar nu a dorit să-l prezinte, argumentând că „dacă îl arăt, ceasul, vor veni cu alt scandal”. În opinia sa, este vorba despre o strategie a PNL ca să „ascundă lașitatea lui Klaus Iohannis”.<br/><br/>Șefa PSD a afirmat că are mai multe ceasuri acasă, „dar nu sunt ceasuri de firmă sau de marcă” ci modele „pe care le-am asortat la rochie sau la costum” și „pe care și le poate permite orice om modest din România”.<br/><br/><b>„Am dat meditații la matematică”</b><br/><br/>Chestionată dacă a dat vreodată meditații, Viorica Dăncilă a spus că da, la matematică, dar fără să ceară vreodată bani.<br/><br/>„Am dat meditații dar copiilor unor prieteni, la matematică” dar „niciodată ca să cer bani” ci „din dorința de a ajuta copiii prietenilor”, a susținut ea.<br/><br/>Viorica Dăncilă a mai spus că a dat meditații și unor „copii care nu aveau posibilități” materiale.</p>
    </article>
  </body>
</html>