<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_19/alessandro-valle-barista-vintage-colleziono-tutto-basta-che-sia-arrugginito-mia-ferraglia-racconta-storie-14e0478e-02f6-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Alessandro Valle, il barista vintage: «Colleziono tutto basta che sia arrugginito. La mia ferraglia racconta storie»"/>
    <meta property="og:description" content="Alessandro Valle ha 51 anni, milanese ma vive a Gorgonzola, è titolare del Daniel’s Restaurant a Milano: Ero un bimbo atipico, spendevo la paghetta per comprare rottami"/>
  </head>
  <body>
    <article>
      <h1>Alessandro Valle, il barista vintage: «Colleziono tutto basta che sia arrugginito. La mia ferraglia racconta storie»</h1>
      <h2>Alessandro Valle ha 51 anni, milanese, è titolare del Daniel’s Restaurant in via Filippo Corridoni 22 a Milano: «Ero un bimbo atipico, spendevo la paghetta per i rottami»</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Rossella Burattino | Instagram: @rossella_burattino</a></address>
      <p>La barba la fa con un rasoio del 1942: «Non mi sono mai tagliato». È un regalo che gli face il papà di un suo amico, lo comprò in Germania dopo essere stato prigioniero di guerra. Alessandro Valle ha 51 anni, milanese ma vive a Gorgonzola, è titolare del Daniel’s Restaurant in via Corridoni a Milano e ha una passione irrefrenabile per la «ferraglia»: «Automobili, moto, biciclette, ventilatori o radio. Recupero e colleziono tutto, basta che sia arrugginito», sorride. «Gli oggetti di una volta avevano un design particolare, affascinate, peccato che oggi si sia perso». Nel suo locale si respira la passione «rusty», come la definiscono i cultori in materia. In bella mostra c’è un ventilatore Marelli degli Anni ’30: «L’ho recuperato quando a 10 anni facevo volontariato. Ero un bambino atipico, spendevo la paghetta per comprare rottami». E i motori? «La prima Lambretta anni Sessanta l’ho spinta su strada per due chilometri perché aveva le gomme sgonfie, una faticaccia! Ora è in una cantina di un mio amico, ha avuto una vita intensa, è stata pure “donatrice di organi”».</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery%20-%20Trattate/14058536_ori_crop_MASTER__noscale__MGTHUMB-INTERNA.jpg"/>
          <figcaption>Daniel?s Restaurant, le foto di Alessandro, il barman con la «rusty passion»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery/14058538_MGTHUMB-INTERNA.jpg"/>
          <figcaption>Daniel?s Restaurant, le foto di Alessandro, il barman con la «rusty passion»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery/14058542_MGTHUMB-INTERNA.jpg"/>
          <figcaption>Daniel?s Restaurant, le foto di Alessandro, il barman con la «rusty passion»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery/14058520_MGTHUMB-INTERNA.jpg"/>
          <figcaption>Daniel?s Restaurant, le foto di Alessandro, il barman con la «rusty passion»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery/14058500_MGTHUMB-INTERNA.jpg"/>
          <figcaption>Daniel?s Restaurant, le foto di Alessandro, il barman con la «rusty passion»</figcaption>
        </figure>
        <figcaption>Daniel?s Restaurant, le foto di Alessandro, il barman con la «rusty passion»</figcaption>
      </slideshow>
      <p><b>Anche suo padre Riccardo è un collezionista</b>: «Siamo pieni di ammalianti relitti in famiglia. Negli anni abbiamo preso un Bianchi Aquilotto del 1952, una moto Guzzi Falcone del 1957, una Airone del 1937, una Ajs del 1955 e una Vespa del 1972. Sono tutte funzionanti». Con le sue figlie, Maya (13 anni) e Melita (11), invece, usa una Graziella tandem del 1963: «Bianca, bellissima, in tre andiamo in bici lungo il Naviglio». Insegne vintage, targhe datate, motori vecchi, Alessandro non smette mai di cercare il pezzo che lo riporti al passato. Come una Fiat 500 del 1975 arrugginita a tal punto che con i piedi si arrivava a toccare lo chassis dell’auto. Dove recupera questi pezzi (ormai) rari? «Tramite giri internazionali di collettori e negli sfasciacarrozze, i più belli sono quelli americani».</p>
      <p><b>Dalla ruggine al ballo, ma sempre vintage</b>. «Durante la ricerca di alcuni oggetti di ricambio sono capitato nel bel mezzo di un festival swing – racconta —. Non ho potuto resistere, ho preso lezioni (anche di boogie boogie) e non posso più farne a meno. Quando partecipo a una soirée la scelta dell’abito è importantissima, indosso il panciotto, il papillon e le bretelle. Per un periodo ho portato anche i baffi a manubrio. Sono tricotillomane, così, non avendo i capelli, arricciavo i mustache», scherza.</p>
      <p><b>Il suo ristorante-bar</b>, tra il liceo scientifico Leonardo da Vinci e l’Istituto ominicomprensivo musicale Filippo Corridoni, è diventato un punto di ritrovo per il quartiere: «Tutti conoscono la mia passione, mi diverto a raccontarla alle persone. E poi spesso vedo studenti, genitori, insegnanti, bambini o alcuni personaggi diventati famosi che continuano a frequentare il locale da quando andavano alle elementari, alle medie o al liceo». Tra questi, la conduttrice tv Simona Ventura, il musicista di sax Rocco Traettino, il chitarrista jazz Franco Cerri o Fabio Treves, bluesman soprannominato «il puma di Lambrate». Anche l’ambiente ricorda una tavola calda americana d’antan, dove ti fermi senza fretta a chiacchierare con il barman o la cameriera. La cucina spazia dalla tradizione milanese (con serate a tema) alle ricette più fusion (per chi ama sperimentare). E la musica? Dal blues al jazz, fino al boogie boogie e allo swing – risponde -. Al Daniel’s i clienti ascoltano quello che piace a me, alcuni giudicano la selezione un po’ retrò, ma la verità è che ti prende il cuore e le gambe, non puoi non tenere il ritmo». <br/>rburattino@corriere.it</p>
    </article>
  </body>
</html>