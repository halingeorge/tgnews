<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152493-znialy-vsi-prylady-i-zalataly-dirku-rosiia-povertaie-ukraini-zahopleni-korabli"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T22:16:00+00:00"/>
    <meta property="og:title" content="Зняли всі прилади і залатали дірку: Росія повертає Україні захоплені кораблі"/>
    <meta property="og:description" content="Росія повертає захоплені у 2018 році українські кораблі."/>
  </head>
  <body>
    <article>
      <h1>Зняли всі прилади і залатали дірку: Росія повертає Україні захоплені кораблі</h1>
      <address>
        <time datetime="2019-11-18T22:16:00+00:00">18 Nov 2019, 22:16</time>
      </address>
      <p>Росія повертає захоплені у 2018 році українські кораблі.<br/><br/>Про це повідомляє Прес-центр Командування Військово-Морських Сил<br/>Збройних Сил України<br/><br/>Так, станом на 13:00 українські катери «Нікополь», «Бердянськ» та буксир «Яни Капу» прямували додому.<br/><br/>18 листопада в акваторії Чорного Моря розпочався процес, щодо повернення українських катерів «Нікополь», «Бердянськ» та буксиру «Яни Капу». Українські буксири «Тітан», «Гайдамаки» та пошуково-рятувальне судно «Сапфір» разом з катерами та буксиром розпочали рух в напрямку материкової України.<br/><br/><br/>Як повідомив виданню Gazeta.ua військово-морський експерт <b>Володимир Заблоцький</b>, росіяни зняли з наших кораблів усі прилади і технічні засоби, які можуть цікавити розвідку РФ. Зокрема мова йде про радіостанції. <br/><br/>"В Росії кажуть, що ця техніка є речовим доказом. Насправді хочуть використовувати її проти наших військово-морських сил. Проте радіостанції Харріс, якими оснащені українські кораблі, запрограмовані таким чином, щоб їх не могли використовувати сторонні. Тому особливого зиску від цієї техніки Москва не отримає", - вважає експерт.<br/><br/>За словами експерта, РФ таким чином просто перестраховується.<br/><br/>"Вони навіть залатали дірку від російського снаряду на катері "Бердянськ". Вистрілили по нашому кораблю під час захоплення. Переживають, що діра могла б стати черговим речовим доказом проти Кремля", - додає Володимир Заблодський.</p>
    </article>
  </body>
</html>