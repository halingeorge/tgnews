<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/prodvinalco-cluj-napoca-scade-cu-pana-la-4-la-bursa-in-sedinta-in-care-aminteste-investitorilor-ca-va-plati-dividende-cu-un-randament-de-2-2-18592709"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T22:01:00+00:00"/>
    <meta property="og:title" content="Prodvinalco Cluj-Napoca scade cu până la 4% la bursă în şedinţa în care aminteşte investitorilor că va plăti dividende cu un randament de 2,2%"/>
    <meta property="og:description" content="Acţiunile Prodvinalco Cluj (VAC) se depreciau luni după-amiază cu până la 4% în pofida faptului că producătorul de băuturi alcoolice a publicat un comunicat în care detalia plata dividendelor aprobate săptămâna trecută de acţionari."/>
  </head>
  <body>
    <article>
      <h1>Prodvinalco Cluj-Napoca scade cu până la 4% la bursă în şedinţa în care aminteşte investitorilor că va plăti dividende cu un randament de 2,2%</h1>
      <address><time datetime="2019-11-18T22:01:00+00:00">18 Nov 2019, 22:01</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Acţiunile Prodvinalco Cluj (VAC) se depreciau luni după-amiază cu până la 4% în pofida faptului că producătorul de băuturi alcoolice a publicat un comunicat în care detalia plata dividendelor aprobate săptămâna trecută de acţionari.</p>
      <p>Astfel, compania va plăti investitorilor înregistraţi pe 26 noiembrie dividende de 0,0953 lei pe acţiune, echivalentul unui randament de 2,2% la preţurile de tranzacţionare de ieri, potrivit calculelor ZF.</p>
      <p>Compania va dirija circa 3 milioane de lei către investitori, din care trei persoane fizice, respectiv Mircea Toadea, Vasile Albon, Viorel Hosu, acţionari cu 65%, vor primi cea mai mare parte a acestei sume. “Potrivit Hotărârii AGOA nr. 1/11 noiembrie 2019, dividendele cuvenite acţionarilor înregistraţi în registrul acţionarilor la data de 26 noiembrie 2019 – data de înregistrare (ex-date 25 noiembrie 2019), se vor plăti prin intermediul Depozitarului Central, agent de plată Banca Transilvania, începând cu data de 16 decembrie 2019 – data plăţii şi până la 16 decembrie 2022”, se arată la bursă. Prodvinalco are 141 milioane de lei capitalizare, iar de la începutul anului 2019, acţiunile sale s-au depreciat cu circa 19%. </p>
    </article>
  </body>
</html>