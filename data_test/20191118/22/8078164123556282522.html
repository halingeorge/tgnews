<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/uomo-senza-memoria-che-vive-2018-un-pronto-soccorso-roma-a88195be-0b12-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="L’uomo senza memoria che vive dal 2018 in un pronto soccorso a Roma"/>
    <meta property="og:description" content="L’età presunta è di 50-60 anni, potrebbe venire dalla Russia, dice di chiamarsi Igor Kozlov: ora vive nel Prono soccorso del Policlinico Casilino"/>
  </head>
  <body>
    <article>
      <h1>L’uomo senza memoria che vive dal 2018 in un pronto soccorso a Roma</h1>
      <h2>L’età presunta è di 50-60 anni, potrebbe venire dalla Russia, dice di chiamarsi Igor Kozlov: ora vive nel Pronto soccorso del Policlinico Casilino</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Margherita De Bac</a></address>
      <p>La polizia lo ha portato al pronto soccorso del <b>Policlinico Casilino</b>, zona est di Roma, come uno dei tanti sbandati della città. Trovato sul marciapiede in preda a una crisi epilettica, età presunta 50-60 anni, già noto ai sanitari per essersi fatto curare di tanto in tanto. Poi però si dileguava fino alla medicazione successiva. «Dovrebbe chiamarsi Igor, <b>Igor Kozlov</b>», comunicarono gli agenti agli operatori, niente di più. <br/><br/><b>Era il 22 agosto 2018</b>. Da quel giorno l’uomo non se n’è più andato e abita lì. Letteralmente. Ha un letto in una delle sale del dipartimento di emergenza, riceve il vitto come gli altri pazienti, viene pulito, lavato, sbarbato. È seguito nelle funzioni di ogni giorno dagli infermieri che, pur avendo una mansione quotidiana in più da svolgere, si sono presi a cuore questo figlio di nessuno, venuto da un Paese sconosciuto. Senza nome, senza patria, senza passato. Senza titoli per essere preso in carico da una qualsiasi organizzazione umanitaria. E soprattutto senza futuro. <br/><br/>Non avendo identità né uno straccio di indizio che possa far risalire alle sue origini, Igor — che si esprime con suoni gutturali e <b>sembra non comprendere il linguaggio</b> — non è trasferibile. Occupa uno spazio del pronto soccorso, ricoverato fisso accanto ai malati. «Ci fa tenerezza perché non è niente e nessuno. È un pulcino abbandonato», dice di lui il direttore del Dipartimento, <b>Adolfo Pagnanelli</b>, che lo scorso maggio lo ha accompagnato in tribunale per testimoniare davanti al giudice civile e richiedere l’assegnazione di un amministratore di sostegno. <br/><br/>Hanno tentato di tutto per scoprire almeno di quale nazionalità fosse. All’ambasciata russa hanno controllato e il suo ipotetico nome non risulta, tanto che si comincia a pensare non sia quello vero. Decine di mediatori culturali si sono avvicendati al suo fianco per individuare la lingua. Ma lui non parla e non si sa se può comprendere. La sua foto è stata diffusa nei programmi come <b>Chi l’ha visto?</b> in alcune televisioni dell’Est come <b>Moldavia </b>e <b>Romania</b>. <br/><br/>Solo una volta il caso è apparso vicino alla risoluzione, quando si fece avanti una persona che asseriva di conoscerlo. Al Casilino rimasero tutti col fiato sospeso. Ma la speranza svanì. A Igor mancava un certo <b>tatuaggio </b>che lo avrebbe finalmente trasformato in una persona davvero esistente. <br/><br/>Per trasferirlo in un luogo adatto alle sue condizioni e liberare uno spazio vitale per l’attività dei medici servirebbe una qualsiasi pezza d’appoggio. Oltretutto il vitto e alloggio riconosciuto a Igor hanno un costo in quanto per sorvegliarlo è stato necessario prevedere in servizio del personale in più. C’è un <b>buco normativo </b>che ostacola qualsiasi soluzione. Una Pec inviata all’ufficio immigrazione è rimasta senza risposta. Di tanto in tanto arrivano come rinforzo i volontari di <b>Sant’Egidio</b>. «Non sappiamo come uscirne», è sconsolata e impietosita <b>Francesca Barbacci</b>, l’assistente sociale che ha seguito dall’inizio l’intera vicenda.</p>
    </article>
  </body>
</html>