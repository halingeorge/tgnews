<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/EUA-colonies-illegals-cisjordania_0_2346965346.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T22:15:25+00:00"/>
    <meta property="og:title" content="Els EUA deixen de considerar il·legals les colònies jueves"/>
    <meta property="og:description" content="Washington es despenja del consens internacional i diu que no opinarà sobre les expansions"/>
  </head>
  <body>
    <article>
      <h1>Els EUA deixen de considerar il·legals les colònies jueves</h1>
      <h2>Washington es despenja del consens internacional i diu que no opinarà sobre les expansions</h2>
      <address>
        <time datetime="2019-11-18T22:15:25+00:00">18 Nov 2019, 22:15</time>
      </address>
      <p>El secretari d’Estat dels Estats Units, Mike Pompeo, va anunciar ahir en una roda de premsa que el govern nord-americà deixarà de considerar que les colònies jueves construïdes als territoris ocupats palestins violen la llei internacional, una postura que Washington havia mantingut durant quatre dècades. <a href="https://www.ara.cat/internacional/acord-portar-enter-Israel-Palestina_0_2258774316.html">El nou posicionament de la Casa Blanca, en el marc de la política de l'anomenat "acord del segle! dificultarà encara més els esforços de pau a la regió</a>.</p>
      <figure>
        <img src="https://www.ara.cat/2019/06/25/internacional/palestins-israeliana-manifestacio-conferencia-anomenat_2258784364_67484989_117x66.jpg"/>
      </figure>
      <p>
        <a href="https://www.ara.cat/internacional/acord-portar-enter-Israel-Palestina_0_2258774316.html">Arrenca ‘l’acord del segle’, un pla per portar la pau entre Israel i Palestina</a>
      </p>
      <p>“L’establiment dels assentaments israelians a Cisjordània no és incompatible amb la llei internacional”, van ser les paraules textuals de Pompeo, que va aclarir, però, que aquesta decisió no suposa que hagi canviat el posicionament del govern nord-americà sobre “l’estatus últim de Cisjordània”. Segons va dir, la diferència respecte al passat és que a partir d’ara “els Estats Units no expressen cap opinió” sobre la legalitat de les colònies jueves. O sigui, ni aplaudeix la seva construcció ni s’hi oposa. Pompeo també va subratllar que intentar trobar una solució a la qüestió dels assentaments israelians “no ha funcionat” durant les últimes dècades i, en conseqüència, va argumentar, la solució ha de ser fruit ara d’una negociació política entre Israel i els palestins. En la seva opinió, la nova postura del govern nord-americà “augmentarà la probabilitat que pugui funcionar el pla de pau [de la Casa Blanca]” per al Pròxim Orient.</p>
      <p>La gran majoria de la comunitat internacional considera que les colònies jueves a Cisjordània són incompatibles amb la llei internacional, en concret amb la quarta Convenció de Ginebra del 1949, que prohibeix desplaçar població de la potència ocupant al territori ocupat. Els Estats Units també van adoptar aquesta mateixa postura el 1978, amb la presidència del demòcrata Jimmy Carter, i l’havien mantingut durant tots aquests anys fos quin fos el color polític de l’inquilí a la Casa Blanca.</p>
    </article>
  </body>
</html>