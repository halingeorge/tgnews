<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/salute/malattie_infettive/influenza/notizie/nel-vaccino-antinfluenzale-2019-non-c-alcuna-contaminazione-lattice-c02a2682-0b07-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Nel vaccino antinfluenzale 2019 non c’è alcuna contaminazione da lattice"/>
    <meta property="og:description" content="L’agenzia italiana del farmaco ha chiarito, con nettezza, una sua comunicazione precedente, che era stata pericolosamente fraintesa"/>
  </head>
  <body>
    <article>
      <h1>Nel vaccino antinfluenzale 2019 non c’è alcuna contaminazione da lattice</h1>
      <h2>L’agenzia italiana del farmaco ha chiarito, con nettezza, una sua comunicazione precedente, che era stata pericolosamente fraintesa</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Redazione online</a></address>
      <p>Non ci sono contaminazioni da <b>lattice </b>nei <b>vaccini antinfluenzali</b>. Lo ha chiarito con nettezza l’<b>Agenzia italiana del farmaco</b>, che s’è vista costretta a precisare una comunicazione precedente, che era stata pericolosamente fraintesa. L’avviso pubblicato dall’Aifa parla della presenza di lattice nel «confezionamento dei vaccini antinfluenzali» (nello specifico, i componenti delle siringhe pre-riempite o gli applicatori nasali): e l’avviso serve a tutelare «coloro che presentano allergie a tale sostanza. Ciò per consentire anche ai soggetti allergici una adeguata vaccinazione informandoli sui prodotti latex-free». Alcune agenzie di informazione avevano frainteso la comunicazione, diffondendo la convinzione, del tutto errata, che nei vaccini ci fossero tracce di lattice. È bene ripeterlo, dunque: nei vaccini antinfluenzali<b> non ci sono tracce di lattice</b>.</p>
      <p>Anzi: sulla base della linee guida Ue, è già previsto l’inserimento di un’avvertenza nel foglio illustrativo del medicinale nel caso in cui il lattice sia presente in qualsiasi quantità. In caso di assenza di lattice, invece, non è richiesto l’inserimento di specifiche dichiarazioni. Ma per una maggiore tutela delle persone allergiche, l’Aifa ha chiesto di certificare, laddove non specificato nel foglio illustrativo, la presenza o meno di lattice nelle componenti dei confezionamenti primari. Insomma: chi fosse allergico al lattice non ha che da avvertire il medico.</p>
    </article>
  </body>
</html>