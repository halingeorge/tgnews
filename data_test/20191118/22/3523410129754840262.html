<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640596/%D8%B4%DB%8C%D9%88%D9%87%E2%80%8C%D9%86%D8%A7%D9%85%D9%87-%D9%86%D8%AD%D9%88%D9%87-%D8%B9%D8%B1%D8%B6%D9%87-%D9%86%D9%81%D8%AA-%D8%AE%D8%A7%D9%85-%D8%AF%D8%B1-%D8%A8%D9%88%D8%B1%D8%B3-%D8%A7%D9%86%D8%B1%DA%98%DB%8C-%D8%A7%D8%A8%D9%84%D8%A7%D8%BA-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T22:26:00+00:00"/>
    <meta property="og:title" content="شیوه‌نامه نحوه عرضه نفت خام در بورس انرژی ابلاغ شد"/>
    <meta property="og:description" content="وزیر نفت شیوه‌نامه نحوه عرضه نفت خام و میعانات گازی در رینگ صادراتی بورس انرژی را ابلاغ کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640596/%D8%B4%DB%8C%D9%88%D9%87%E2%80%8C%D9%86%D8%A7%D9%85%D9%87-%D9%86%D8%AD%D9%88%D9%87-%D8%B9%D8%B1%D8%B6%D9%87-%D9%86%D9%81%D8%AA-%D8%AE%D8%A7%D9%85-%D8%AF%D8%B1-%D8%A8%D9%88%D8%B1%D8%B3-%D8%A7%D9%86%D8%B1%DA%98%DB%8C-%D8%A7%D8%A8%D9%84%D8%A7%D8%BA-%D8%B4%D8%AF">شیوه‌نامه نحوه عرضه نفت خام در بورس انرژی ابلاغ شد</a>
      </h1>
      <h2>وزیر نفت شیوه‌نامه نحوه عرضه نفت خام و میعانات گازی در رینگ صادراتی بورس انرژی را ابلاغ کرد.</h2>
      <address><time datetime="2019-11-18T22:26:00+00:00">18 Nov 2019, 22:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در متن ابلاغیه بیژن زنگنه، وزیر نفت آمده است: مستند به تکلیف مندرج در بند (و) تبصره (۱) <b>قانون بودجه</b> سال ۱۳۹۸، بدینوسیله شیوه‌نامه نحوه عرضه نفت خام و میعانات گازی در رینگ صادراتی بورس انرژی، به شرح ذیل جهت اجرا ابلاغ می‌شود.</p>
      <p>۱) در سال ۱۳۹۸، شرکت ملی نفت ایران مکلف است به‌صورت منظم و مستمر، ماهانه حداقل ۲ میلیون بشکه نفت خام سبک، ۲ میلیون بشکه نفت خام سنگین و ۲ میلیون بشکه میعانات گازی پارس جنوبی، در سقف بند (ب) تبصره (۱) قانون بودجه ۱۳۹۸، با رعایت این شیوه‌نامه در رینگ صادراتی بورس انرژی عرضه کند.</p>
      <p>۲) در هر عرضه، قیمت پایه در اطلاعیه عرضه به‌صورت دیفرنشیال قیمت نسبت به شاخص‌های معتبر قیمتی اعلام می‌شود که قیمت پایه اعلامی، کف قیمت قابل اعمال در روز عرضه بوده و روی تابلو تخفیفی نسبت به آن اعمال نخواهد شد. بر این اساس بهترین پیشنهاد از سوی متقاضیان در روز عرضه، برنده معامله است.</p>
      <p>تبصره ۱: قیمت پایه در هر عرضه به دلار آمریکا اعلان خواهد شد.</p>
      <p>۳) قیمت پایه موضوع بند ۲، توسط مدیرعامل شرکت ملی نفت ایران تعیین می‌شود.</p>
      <p>۴) متقاضیان خرید باید پیش از انجام معامله در روز عرضه، نسبت به واریز ۶ درصد ارزش سفارش (بر مبنای قیمت پایه اعلامی در اطلاعیه عرضه) به‌عنوان پیش‌پرداخت به صورت ارزی یا ریالی به حساب شرکت سپرده‌گذاری مرکزی اوراق بهادار و تسویه وجوه یا خارج از بورس با تامین اعتبار از سوی خریدار جهت واریز به حساب‌های معرفی‌شده از سوی شرکت ملی نفت ایران از طریق کلیه روش‌های ممکن از جمله مکانیزم‌های ارزی موجود و منوط به تایید شرکت ملی نفت ایران اقدام کنند.</p>
      <p>مبنای تسعیر ارز، متوسط نرخ اسکناس در سنا برای دو روز کاری قبل از روز عرضه است.</p>
      <p>۵) خرید توسط هر کد معاملاتی، فاقد محدودیت است و از نظر صلاحیت متقاضیان خرید، صرف توانایی تادیه پیش پرداخت طبق بند ۴، کفایت می‌کند.</p>
      <p>۶) در صورت انجام معامله در روز عرضه، خریدار جهت عقد قرارداد به شرکت ملی نفت ایران معرفی می‌شود.</p>
      <p>۷) تسویه باقی وجه‌المعامله بر اساس قرارداد منعقده، به صورت ارزی یا ریالی صورت می‌گیرد. برای پرداخت‌های ریالی، مبنای تسعیر ارز نرخ اسکناس در سنا برای دو روز کاری قبل از پرداخت است.</p>
      <p>۸) مفاد اطلاعیه عرضه توسط شرکت ملی نفت ایران تهیه می‌شود.</p>
      <p>۹) حداقل حجم بارگیری برای حمل دریایی ۳۵ هزار بشکه و برای حمل زمینی هزار بشکه است. خریداران می‌توانند با تجمیع قراردادهای خرید، نسبت به برداشت محموله‌های بزرگ‌تر اقدام کنند.</p>
      <p>۱۰) محل و شیوه تحویل محموله‌ها توسط شرکت ملی نفت ایران تعیین می‌شود.</p>
      <p>۱۱) فروش محموله‌ها به‌صورت مقصد آزاد (به جز سرزمین اشغالی فلسطین) خواهد بود.</p>
      <p>۱۲) پرداخت کلیه کارمزدها و هزینه‌های معاملاتی بورس برعهده خریدار است.</p>
      <p>۱۳) در حالت تسویه حساب به صورت ریالی، با توجه به نرخ تسعیر در نظر گرفته شده (اسکناس در سنا)، خریدار معاف از پیمان‌سپاری ارزی ارزش محموله صادراتی است.</p>
      <p>۱۴) شرکت ملی نفت ایران مکلف است در پایان هر فصل، گزارش عملکرد این شیوه‌نامه را به وزارت نفت ارسال کند.</p>
      <p>۱۵) این شیوه‌نامه از تاریخ ابلاغ، جایگزین شیوه‌نامه شماره ۹۱- ۲۰/۲ تاریخ ۱۳۹۸/۲/۲۱ می‌شود.</p>
    </article>
  </body>
</html>