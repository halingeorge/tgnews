<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259743/anoigei-ksana-to-sxoleio-tis-pakistanikis-koinotitas-i-apofasi-toy-dimoy-athinaion"/>
    <meta property="og:site_name" content="LiFO"/>
    <meta property="article:published_time" content="2019-11-18T22:45:00+00:00"/>
    <meta property="og:title" content="Ανοίγει ξανά το σχολείο της Πακιστανικής Κοινότητας - Η απόφαση του Δήμου Αθηναίων"/>
    <meta property="og:description" content="Το σχολείο της Πακιστανικής Κοινότητας θα λειτουργήσει και πάλι ενώ ο Δήμος Αθηναίων παραχωρεί χώρους σε 45 σχολεία της πόλης σε ένα πλήθος από συλλογικότητες"/>
  </head>
  <body>
    <article>
      <h1>Ανοίγει ξανά το σχολείο της Πακιστανικής Κοινότητας - Η απόφαση του Δήμου Αθηναίων</h1>
      <h2>Το σχολείο της Πακιστανικής Κοινότητας θα λειτουργήσει και πάλι ενώ ο Δήμος Αθηναίων παραχωρεί χώρους σε 45 σχολεία της πόλης σε ένα πλήθος από συλλογικότητες</h2>
      <address><time datetime="2019-11-18T22:45:00+00:00">18 Nov 2019, 22:45</time> by <a rel="author">NEWSROOM</a></address>
      <p>
        <b>Το σχολείο της <a href="https://www.lifo.gr/tags/%CE%A0%CE%B1%CE%BA%CE%B9%CF%83%CF%84%CE%B1%CE%BD%CE%B9%CE%BA%CE%AE+%CE%BA%CE%BF%CE%B9%CE%BD%CF%8C%CF%84%CE%B7%CF%84%CE%B1+%CE%95%CE%BB%CE%BB%CE%AC%CE%B4%CE%B1%CF%82">Πακιστανικής Κοινότητας</a> στα Σεπόλια θα λειτουργήσει ξανά καθώς το δημοτικό συμβούλιο του <a href="https://www.lifo.gr/tags/%CE%94%CE%AE%CE%BC%CE%BF%CF%82+%CE%91%CE%B8%CE%B7%CE%BD%CE%B1%CE%AF%CF%89%CE%BD">Δήμου Αθηναίων</a> ενέκρινε την παραχώρηση χώρων σε 45 σχολεία όλων των δημοτικών κοινοτήτων.</b>
      </p>
      <p>Η απόφαση του δημοτικού συμβουλίου εγκρίθηκε κατά πλειοψηφία ενώ παιδιά από το σχολείο της Πακιστανικής Κοινότητας, σε μια συμβολική ένδειξη διαμαρτυρίας, κάθισαν σε θρανία και καρέκλες στην πλατεία Κοτζιά, την ώρα της συνεδρίασης του δημοτικού συμβουλίου.</p>
      <p>
        <b>Μπακογιάννης: Θέλουμε ανοιχτά, δημοκρατικά, δημόσια σχολεία</b>
      </p>
      <p>Με την δήλωση του δημάρχου Αθηναίων Κώστα Μπακογιάννη ότι «θέλουμε ανοιχτά, δημοκρατικά, δημόσια σχολεία και για αυτό κάνουμε ένα πάρα πολύ μεγάλο βήμα προχωρώντας σε δωρεάν παραχωρήσεις» εγκρίθηκε κατά πλειοψηφία, από το Δημοτικό Συμβούλιο της Αθήνας η παραχώρηση χώρων σε 45 σχολεία όλων των δημοτικών κοινοτήτων, σε συλλόγους γονέων και κηδεμόνων, πολιτιστικούς και αθλητικούς συλλόγους, ενορίες και άλλους φορείς για την υλοποίηση δράσεων σε ώρες εκτός σχολικού προγράμματος.</p>
      <p>Πρόκειται για δράσεις που αφορούν, μεταξύ άλλων, εκμάθηση ξένων γλωσσών, διεξαγωγή εξετάσεων γλωσσομάθειας, ενισχυτική διδασκαλία, ανάπτυξη δεξιοτήτων, εκμάθηση παραδοσιακών χορών, δημιουργική απασχόληση παιδιών, προπονήσεις, αθλητικές και παιδαγωγικές δραστηριότητες κ.α.</p>
      <p>«Θεωρούμε ότι με αυτόν τον τρόπο όχι μόνο ανοίγουμε τα σχολεία στους Αθηναίους και τις Αθηναίες, αλλά ταυτόχρονα -και αυτό είναι πάρα πολύ σημαντικό- ο Δήμος Αθηναίων στηρίζει έμπρακτα τους αδύναμους» τόνισε ο δήμαρχος Αθηναίων. Ταυτόχρονα επεσήμανε ότι το Δημόσιο σχολείο δεν προσφέρεται για πολιτική εκμετάλλευση από κανέναν, με αφορμή την συζήτηση που έγινε τις προηγούμενες ημέρες για το σχολείο της Πακιστανικής κοινότητας στα Σεπόλια το οποίο θα λειτουργήσει κανονικά.</p>
      <figure>
        <img src="https://www.lifo.gr/uploads/image/1569339/dhmos-athinewn-sxoleia_-2-.jpg"/>
        <figcaption>EUROKINISSI/ ΕΦΗ ΣΚΑΖΑ</figcaption>
      </figure>
      <p>
        <b>Ηλιόπουλος: Η αλληλεγγύη νίκησε</b>
      </p>
      <p>«Η αλληλεγγύη νίκησε! Πριν από λίγο το δημοτικό συμβούλιο του Δήμου Αθηναίων πήρε απόφαση για την έναρξη του σχολείου της πακιστανικής κοινότητας. Είχε προηγηθεί ένα μεγάλο κίνημα αλληλεγγύης όλες τις προηγούμενες μέρες. Σήμερα υπήρχε συγκέντρωση διαμαρτυρίας έξω από το δημοτικό συμβούλιο», ανέφερε σε ανάρτησή του ο Νάσος Ηλιόπουλος.</p>
      <figure>
        <img src="https://www.lifo.gr/uploads/image/1569340/dhmos-athinewn-sxoleia_-3-.jpg"/>
        <figcaption>EUROKINISSI/ ΕΦΗ ΣΚΑΖΑ</figcaption>
      </figure>
      <p>«Η Ανοιχτή Πόλη από την πρώτη στιγμή είχε στηρίξει το αίτημα λειτουργίας του σχολείου και πήρε μέρος σε όλες τις κινητοποιήσεις. Το δικαίωμα εκμάθησης της μητρικής γλώσσας αποτελεί ανθρώπινο δικαίωμα και θα το υπερασπιστούμε. Μας προβληματίζει ιδιαίτερα ότι χρειάστηκε μια μεγάλη κινητοποίηση αλληλεγγύης για να πετύχουμε το αυτονόητο. Παραμένει στο ακέραιο η ευθύνη του Δήμου Αθηναίων για την καθυστέρηση έναρξης του σχολείου. Η λειτουργία του αποτελεί πλούτο για την πόλη μας. Αυτό τον πλούτο θα τον υπερασπιστούμε, κόντρα στον ρατσισμό και την μισαλλοδοξία» κατέληξε ο επικεφαλής της Ανοιχτής Πόλης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/258111/ekklisi-gia-epanaleitoyrgia-toy-kyriakatikoy-sxoleioy-tis-pakistanikis-koinotitas"/>
      </related>
    </article>
  </body>
</html>