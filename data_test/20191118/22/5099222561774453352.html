<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23499338-ministerul-sanatatii-solicita-primariei-capitalei-rezolvarea-urgenta-lipsei-apei-calde-caldurii-spitalele-marie-curie-robanescu-mai-ales-gabriela-firea-oferit-promisiuni-solide-dupa-15-noiembrie-nu-vo.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T22:32:00+00:00"/>
    <meta property="og:title" content="Ministerul Sănătății solicită Primăriei Capitalei rezolvarea de urgență a lipsei apei calde și căldurii la spitalele Marie Curie și Robănescu: Gabriela Firea a oferit promisiuni solide că după 15 noiembrie nu vor mai fi probleme"/>
    <meta property="og:description" content="​Ministerul Sănătății solicită Primăriei Capitalei rezolvarea de urgență a lipsei apei calde și a căldurii la Spitalul Marie Curie și la Centrul de Recuperare Neuropsihomotorie Dr. Nicolae Robănescu,"/>
  </head>
  <body>
    <article>
      <h1>Ministerul Sănătății solicită Primăriei Capitalei rezolvarea de urgență a lipsei apei calde și căldurii la spitalele Marie Curie și Robănescu: Gabriela Firea a oferit promisiuni solide că după 15 noiembrie nu vor mai fi probleme</h1>
      <address><time datetime="2019-11-18T22:32:00+00:00">18 Nov 2019, 22:32</time> by <a rel="author">Alina Neagu</a></address>
      <p><b>Ministerul Sănătății solicită Primăriei Capitalei rezolvarea de urgență a lipsei apei calde și a căldurii la Spitalul Marie Curie și la Centrul de Recuperare Neuropsihomotorie Dr. Nicolae Robănescu, "mai ales că vineri, 15 noiembrie, printr-un comunicat de presă, doamna Gabriela Firea, primarul general al Capitalei, oferea promisiuni și garanții solide că începând cu acea dată, la cele două unități spitalicești nu vor mai fi astfel de probleme", arată instituția condusă de Victor Costache, într-un comunicat.<br/></b><br/>Ministerul Sănătății amintește că Garbriela Firea "a spus că lucrarea a presupus înlocuirea unor porțiuni de conductă veche de 50 de ani și că face parte dintr-un program mai amplu de reparații și modernizări, într-o zonă unde anul trecut au fost cele mai multe probleme. Astfel, s-a dispus înlocuirea unor porțiuni de conductă din magistrala Berceni-DN800, care alimentează și cele două spitale".<br/><br/>"Astăzi, 18 noiembrie, situația s-a repetat, la Spitalul Marie Curie, punând în dificultate activitatea de îngrijire a copiilor internați aici", subliniază Ministerul Sănătății. <br/><br/>"Fiind doctor de meserie și știind specificul activității într-un spital precum cel de la Marie Curie, m-am deplasat personal vineri acolo pentru a mă asigura că totul a revenit la normal. Am rămas surprins de precizările venite de la Primăria Capitalei, prin care ni se explica faptul că noi, cei din Ministerul Sănătății, ne-am impacientat degeaba și că lucrările erau anunțate din timp, iar spitalele notificate corespunzător. Iată că acum situația se repetă, perturbând grav activitatea acestui mare spital de copii și revin cu solicitarea făcută vineri, către doamna primar general, Gabriela Firea, să intervină de urgență pentru ca atât Spitalul Marie Curie, cât și Centrul de Recuperare Neuropsihomotorie Dr. Nicolae Robănescu să beneficieze de apă caldă și căldură", afirmă conf.dr. Horațiu Moldovan, secretar de stat în Ministerul Sănătății.</p>
      <ul>
        <li>
          <b>Spitalul de Copii Marie Curie și Centrul de Recuperare Robănescu, fără apă caldă și căldură încă 48 de ore</b>
        </li>
      </ul>
      <p>Spitalul de Copii Marie Curie și Centrul de Recuperare Neuropsihomotorie Dr. Nicolae Robănescu, care nu au avut apă caldă și căldură timp de peste 3 zile săptămâna trecută, au rămas din nou fără apă caldă și căldură, timp de 48 de ore, începând de luni, de la ora 15:00, potrivit unei informări transmise de RADET către Direcția de Sănătate Publică București. Cele două spitale au, împreună, peste 400 de copii internați. "Spitalul are obligația potrivit legii să asigure o sursă alternativă de încălzire și apă caldă. Din păcate aceasta nu mai este funcțională, de asta s-a ajuns aici", au explicat luni reprezentanți ai RADET pentru HotNews.ro.<br/><br/>Reprezentanții RADET au precizat luni, pentru HotNews.ro, că este vorba despre continuarea lucrărilor de săptămâna trecută, la magistrala de la CET Progresu, și nu mai pot amâna: "Durează 48 de ore. Noi lucrăm din primăvară în tot orașul, acum s-a ajuns și aici. Spitalul are obligația potrivit legii să asigure o sursă alternativă de încălzire și apă caldă. Din păcate aceasta nu mai este funcțională, de asta s-a ajuns aici", au explicat luni reprezentanți ai RADET pentru HotNews.ro.<br/><br/>Săptămâna trecută, RADET a anunțat lucrări pentru remedierea unei avarii începând din data de 12 noiembrie, cu termen de remediere de 40 de ore, însă cele două spitale au avut apă caldă și căldură abia vineri dimineață, pe 15 noiembrie.<br/><br/>Managerii celor două spitale, Daniel Buzatu (Spitalul Marie Curie) și Liliana Pădure (Centrul de Recuperare Robănescu) declarau, vinerea trecută, pentru HotNews.ro, că pe perioada avariei, în spital s-a încălzit apa, iar saloanele au fost încălzite cu aer condiționat.<br/><br/>Problema a fost semnalată în premieră, joia trecută, de Emanuel Ungureanu, deputat USR și vicepreședintele Comisiei de Sănătate din Camera Deputaților, pe pagina sa de Facebook: "Am fost în vizită acolo la Anastasia, o fetiță din Cluj-Napoca de 5 anișori, care suferă cumplit după un traumatism cranio-cerebral teribil. Am sunat din nou la spital azi, nu venise apa caldă."<br/><br/>"În acest centru de recuperare (Centrul Robănescu - n.red.) sunt îngrijiți copiii care au suferit accidente grave, traumatisme cranio-cerebrale, suferinzi adunati din toate colțurile României, copii foarte fragili! Cum este posibil ca nimeni să nu fie interesat de condițiile de igienă pentru acești copii? Alo, România, un spital din București, capitala României, nu are apă caldă de 3 zile și mamele nu își pot spăla copiii, saloanele nu se pot igieniza corespunzător! Mă aude cineva?", a atras atenția Emanuel Ungureanu.<br/><b><br/></b><b><br/></b><b>Citește și:</b></p>
      <ul>
        <li>
          <b>
            <a href="https://www.hotnews.ro/stiri-sanatate-23498444-spitalele-copii-marie-curie-robanescu-raman-din-nou-48-ore-fara-apa-calda-caldura-dupa-saptamana-trecuta-stat-3-zile-fara-apa-caldura.htm">Spitalele de copii Marie Curie și Robănescu, care au peste 400 de copii internați, rămân din nou 48 de ore fără apă caldă și căldură, după ce săptămâna trecută au stat 3 zile fără apă și căldură</a>
          </b>
        </li>
      </ul>
    </article>
  </body>
</html>