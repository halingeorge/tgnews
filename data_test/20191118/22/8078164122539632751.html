<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_19/gaetano-micciche-si-dimette-presidente-lega-calcio-a-5671e6e6-0ad3-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Gaetano Miccichè si dimette da presidente della Lega calcio di A"/>
    <meta property="og:description" content="Un’indagine della procura sportiva ha provato che non vi fu unanimità dei presidenti per la sua elezione come richiesto"/>
  </head>
  <body>
    <article>
      <h1>Gaetano Miccichè si dimette da presidente della Lega calcio di A</h1>
      <h2>L’ex banchiere: «Le indiscrezioni di oggi apparse sui giornali relative alla chiusura dell’istruttoria sulla mia nomina avvenuta 20 mesi fa e al suo possibile esito sono inaccettabili e mi impongono questa decisione»</h2>
      <address>
        <time datetime="2019-11-18T22:00:00+00:00">18 Nov 2019, 22:00</time>
      </address>
      <p>Gaetano Micciché si è dimesso da presidente della Lega calcio di serie A. Nell’ottobre scorso la Procura della federcalcio aveva aperto un’indagine sulla regolarità del voto dell’assemblea di Lega del marzo 2018, guidata dall’allora commissario Malagò, nella quale fu eletto presidente proprio Micciché.</p>
      <h4>La dichiarazione</h4>
      <p>«Desidero annunciare, con questa dichiarazione, le mie immediate dimissioni dalla carica di Presidente della Lega di serie A. Le indiscrezioni di oggi apparse sui giornali relative alla chiusura dell’istruttoria sulla mia nomina avvenuta 20 mesi fa e al suo possibile esito sono inaccettabili e mi impongono questa decisione» sottolinea Micciché. «Non voglio entrare nel merito dello svolgimento dell’assemblea che mi ha eletto - afferma l’ex presidente della Lega di serie A - io non ero presente. Leggo solo un verbale firmato per accettazione da tutti gli azionisti presenti alla riunione alla quale hanno partecipato anche professionisti autorevoli e competenti come Gerardo Mastrandrea, Ruggero Stincardini, Ezio Simonelli, Paolo Nicoletti e il notaio Giuseppe Calafiori che, ognuno nel proprio ruolo, hanno vigilato sul corretto svolgimento dell’assemblea e nulla hanno avuto da eccepire». La dichiarazione di Micciché, occorre ricordarlo, anticipa il provvedimento della procura sportiva e avvengono prima di qualsiasi decisione presa. «Ho lavorato in questi mesi alla trasformazione del calcio, aggiungendo ai valori agonistici e sportivi, quelli di credibilità societaria, economica e prospettica - afferma nella dichiarazione - Cio’ è indispensabile e propedeutico per l’arrivo di nuovi seri investitori, nuove grandi corporation in qualità di sponsor, nuova credibilità nei mercati finanziari. Una trasformazione che ha anche l’obiettivo fondamentale di avvicinare le famiglie e gli appassionati al mondo del calcio e dello sport in generale. Ringrazio tutti quelli che hanno lavorato con me e i giornalisti che mi hanno seguito con professionalità».<br/>«Ho trovato una Lega commissariata, completamente disorganizzata e che non aveva nemmeno la parvenza di una realtà efficiente - aggiunge Micciché - Tutti insieme, perche’ nessuno ha sollevato la benche’ minima obiezione in 20 mesi, e le delibere che abbiamo preso sono state prese tutte all’unanimità, abbiamo realizzato una serie numerosa di iniziative che andavano nella giusta direzione». Il presidente dimissionario della Lega calcio ricorda sedici punti su cui ha lavorato durante il suo mandato, tra cui la gestione della crisi relativa ai diritti 2018/2021 assegnati a Mediapro, rilevatasi contrattualmente inadempiente e conseguente decisione di risoluzione del contratto; il nuovo bando di gara, in prossimità dell’inizio del campionato, «con eccellenti risultati ed offerte molto superiori a quelle precedentemente ricevute ed arrivo di nuovo operatore Dazn che oggi comunque rende piu’ competitivo il mercato»; «il ripristino di una corretta governance della Lega con l’elezione dei consiglieri, dei consiglieri federali e del collegio dei revisori», la nomina dell’amministratore delegato, «dopo diversi mesi di stallo ed incertezze e nonostante le difficoltà derivanti da uno statuto che non consente di operare compiutamente secondo regole di normale corporate governance». Micciché ricorda poi tra i principali punti della sua attività, che negli ultimi 16 mesi il consiglio si è riunito 22 volte (una volta ogni due/tre settimane) per esaminare e discutere di ogni accadimento gestionale. «Tutte le decisioni sono state sempre assunte all’unanimità, dimostrando una grande capacita’ di dialogo e di condivisione delle scelte». L’Assemblea dei soci si e’ riunita 21 volte «ed ovviamente e’ sempre stata informata di tutto, anche di argomenti che non erano sottoposti a delibere assembleari». Micciché poi ricorda anche che e’ stato presentato, «circostanza del tutto innovativa per la Lega, un dettagliato piano industriale, regolarmente approvato e che contiene le linee guida ed i budget per i prossimi anni». In particolare sull’area dei ricavi si e’ avviata l’attivita’ (come da piano industriale) «per sviluppare le nostre presenze internazionali, con eliminazione di diversi intermediari, per ottimizzare la vendita dei diritti esteri e la ricerca di nuovi sponsor». Inoltre, ricorda ancora, «con due anni di anticipo si e’ avviata la procedura per ricercare la migliore soluzione per la vendita dei diritti nazionali e sono in corso alcune trattative per verificare le diverse opportunità operative che il mercato può offrire».</p>
    </article>
  </body>
</html>