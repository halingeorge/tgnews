<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23499323-adela-cojan-este-noul-presedinte-cnas-vasile-ciurchea-eliberat-din-functie-orban.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T22:24:00+00:00"/>
    <meta property="og:title" content="Adela Cojan este noul președinte al CNAS. Vasile Ciurchea, eliberat din funcție de Orban"/>
    <meta property="og:description" content="Adela Cojan a fost numită de premierul Ludovic Orban la conducerea Casei Naționale de Asigurări de Sănătate, potrivit unei decizii publicate, luni, în Monitorul Oficial, potrivit Mediafax. Tot"/>
  </head>
  <body>
    <article>
      <h1>Adela Cojan este noul președinte al CNAS. Vasile Ciurchea, eliberat din funcție de Orban</h1>
      <address><time datetime="2019-11-18T22:24:00+00:00">18 Nov 2019, 22:24</time> by <a rel="author">I.B.</a></address>
      <p>
        <b>Adela Cojan a fost numită de premierul Ludovic Orban la conducerea Casei Naționale de Asigurări de Sănătate, potrivit unei decizii publicate, luni, în Monitorul Oficial, potrivit Mediafax. Tot luni, a fost publicată decizia de eliberare din această funcție a lui Vasile Ciurchea.</b>
      </p>
      <p>Printr-o decizie a premierului Ludovic Orban publicată luni în Monitorul Oficial, Adela Cojan a fost numită președintele Casei Naționale de Asigurări de Sănătate. Printr-o decizie tot a lui Orban, Vasile Ciurchea a fost eliberat din această funcție.</p>
      <p>Înainte de a fi președinte al CNAS, Adela Cojan a fost director executiv la spitalul privat din Sibiu de unde a plecat și ministrul Sănătății, Victor Costache. Aceasta este medic primar în sănătate publică și management sanitar, conferențiar la Facultatea de Medicină „Victor Papilian”, din cadrul Universității „Lucian Blaga” din Sibiu.</p>
      <p>Adela Cojan a condus Casa Județeană de Asigurări de Sănătate din Sibiu în perioada 2005 – 2009 și 2009 – 2012, fără a fi afiliată politic.</p>
    </article>
  </body>
</html>