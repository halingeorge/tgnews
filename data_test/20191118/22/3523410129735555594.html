<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640601/%D9%88%D8%B1%D9%88%D8%AF-%D9%85%D9%88%D8%AC-%D8%AC%D8%AF%DB%8C%D8%AF-%D8%A8%D8%B1%D9%81-%D9%88-%D8%B3%D8%B1%D9%85%D8%A7-%D8%A7%D8%B2-%DA%86%D9%87%D8%A7%D8%B1%D8%B4%D9%86%D8%A8%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T22:35:00+00:00"/>
    <meta property="og:title" content="ورود موج جدید برف و سرما از چهارشنبه"/>
    <meta property="og:description" content="مدیرکل هواشناسی استان گیلان از ورود سامانه جدید بارشی از عصر روز چهارشنبه به گیلان خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640601/%D9%88%D8%B1%D9%88%D8%AF-%D9%85%D9%88%D8%AC-%D8%AC%D8%AF%DB%8C%D8%AF-%D8%A8%D8%B1%D9%81-%D9%88-%D8%B3%D8%B1%D9%85%D8%A7-%D8%A7%D8%B2-%DA%86%D9%87%D8%A7%D8%B1%D8%B4%D9%86%D8%A8%D9%87">ورود موج جدید برف و سرما از چهارشنبه</a>
      </h1>
      <h2>مدیرکل هواشناسی استان گیلان از ورود سامانه جدید بارشی از عصر روز چهارشنبه به گیلان خبر داد.</h2>
      <address><time datetime="2019-11-18T22:35:00+00:00">18 Nov 2019, 22:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، محمد دادرس دقایقی پیش  در رشت با اشاره به وضعیت آب‌وهوای <b>گیلان</b> در ساعات آینده اظهار کرد: نقشه‌های هواشناسی نشان‌دهنده افزایش تدریجی دمای هوا از عصر روز سه‌شنبه در منطقه است.</p>
      <p>وی با اشاره به اینکه طبق پیش‌بینی‌های صورت گرفته، سامانه بارشی که از هفته گذشته وارد گیلان شده، به‌تدریج از ظهر فردا گیلان را ترک می‌کند، افزود: ناپایداری‌ها تا عصر فردا با شدت و ضعف در مناطق مختلف استان، به‌خصوص در نقاط شرقی ادامه دارد اما از عصر روز چهارشنبه سامانه جدید بارشی وارد استان می‌شود.</p>
      <p>مدیرکل هواشناسی استان گیلان با بیان اینکه بارندگی در بعضی از مناطق استان شدت بیشتری داشت، تصریح کرد: با توجه به گزارش‌های دریافتی از ایستگاه‌های هواشناسی استان، ماسال با ۱۲۴ میلی‌متر، پونل با ۱۱۷ میلی‌متر، شفت با ۱۱۵ میلی‌متر، صومعه‌سرا با ۹۸ میلی‌متر و فومن با ۹۴ میلی‌متر دارای بیشترین میزان بارندگی در استان بودند.</p>
      <p>دادرس با اشاره به میزان بارش برف در مناطق مختلف استان افزود: ️با توجه به گزارش‌های دریافتی از ایستگاه‌های هواشناسی، مقادیر برف گزارش‌شده در دیلمان، محور اسالم به خلخال، آبینام دیلمان و شوییل با ۳۰ سانتی‌متر و محور پونل به خلخال و کلیشم با ۲۰ سانتی‌متر و بره سر رودبار ۱۹ سانتی‌متر دارای بیشترین بارش برف در استان بودند.</p>
      <p>دادرس با اشاره به اینکه دریا روز سه‌شنبه مواج بوده و برای فعالیت‌های مرتبط مناسب نیست، گفت: با توجه به ماهیت بارش‌های شدید در بازه زمانی کوتاه‌مدت، احتمال سیلابی شدن مسیل‌ها و رانش و لغزش زمین در بعضی از مناطق استان هنوز وجود دارد.</p>
      <p>سرپرست اداره کل هواشناسی استان گیلان با تأکید بر اینکه از استقرار افراد و تجهیزات در حاشیه و حریم رودخانه‌ها پرهیز شود، افزود: از ظهر روز چهارشنبه دمای هوا در اکثر نقاط استان افزایش پیدا خواهد کرد اما سامانه جدید بارشی از عصر چهارشنبه وارد گیلان می‌شود.</p>
    </article>
  </body>
</html>