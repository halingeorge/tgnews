<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259740/volivia-nees-diadiloseis-ypostirikton-toy-morales-eno-i-katholiki-ekklisia-kalei-se-dialogo"/>
    <meta property="og:site_name" content="LiFO"/>
    <meta property="article:published_time" content="2019-11-18T22:04:00+00:00"/>
    <meta property="og:title" content="Βολιβία: Νέες διαδηλώσεις υποστηρικτών του Μοράλες ενώ η Καθολική Εκκλησία καλεί σε διάλογο"/>
    <meta property="og:description" content="Οι υποστηρικτές του Μοράλες διαδηλώνουν στην Λα Πας και η Καθολική Εκκλησία καλεί σε διάλογο"/>
  </head>
  <body>
    <article>
      <h1>Βολιβία: Νέες διαδηλώσεις υποστηρικτών του Μοράλες ενώ η Καθολική Εκκλησία καλεί σε διάλογο</h1>
      <h2>Οι υποστηρικτές του Μοράλες διαδηλώνουν στην Λα Πας και η Καθολική Εκκλησία καλεί σε διάλογο</h2>
      <address><time datetime="2019-11-18T22:04:00+00:00">18 Nov 2019, 22:04</time> by <a rel="author">NEWSROOM</a></address>
      <p>
        <b>Οι υποστηρικτές του <a href="https://www.lifo.gr/tags/%CE%88%CE%B2%CE%BF+%CE%9C%CE%BF%CF%81%CE%AC%CE%BB%CE%B5%CF%82">Έβο Μοράλες</a> διαδήλωσαν εκ νέου σήμερα στη <a href="https://www.lifo.gr/tags/%CE%92%CE%BF%CE%BB%CE%B9%CE%B2%CE%AF%CE%B1">Βολιβία</a> ζητώντας να φύγει η μεταβατική δεξιά κυβέρνηση, ενώ η <a href="https://www.lifo.gr/tags/%CE%9A%CE%B1%CE%B8%CE%BF%CE%BB%CE%B9%CE%BA%CE%AE+%CE%95%CE%BA%CE%BA%CE%BB%CE%B7%CF%83%CE%AF%CE%B1">Καθολική Εκκλησία</a> που έχει επιρροή στη χώρα καλεί σε διάλογο για ειρήνευση, μετά τον θάνατο 23 ανθρώπων σε βίαια επεισόδια μέσα σε έναν μήνα.</b>
      </p>
      <p>Το μεσημέρι χιλιάδες διαδηλωτές πραγματοποίησαν πορεία στο κέντρο της Λα Πας, της διοικητικής πρωτεύουσας που βρίσκεται σε υψόμετρο 3.600 μέτρων ζητώντας «ειρήνη» στη Βολιβία. Αυτόχθονες όπως ο Έβο Μοράλες στη συντριπτική τους πλειοψηφία, ορισμένοι κρατούσαν το "Wiphala", το πολύχρωμο λάβαρο των αυτοχθόνων των Άνδεων. Άλλοι φώναζαν το σύνθημα «όχι στη δικτατορία» και ζητούσαν την απομάκρυνση της Τζανίν Ανιές, η οποία αυτοανακηρύχθηκε μεταβατική πρόεδρος την περασμένη Τρίτη, 48 ώρες μετά την ανακοίνωση της παραίτησης του Μοράλες.</p>
      <p>Οι διαδηλωτές κατηγορούν συγκεκριμένα τη μεταβατική κυβέρνηση ότι τους καταστέλλει. «Σεβαστείτε τη ζωή! Όχι στις σφαίρες» έγραφε ένα πανό, κάνοντας αναφορά στον θάνατο την Παρασκευή των εννέα καλλιεργητών κόκας κοντά στην Κοτσαμπάμπα, στην κεντρική Βολιβία, το προπύργιο του Έβο Μοράλες, κατά τη διάρκεια ταραχών με την αστυνομία και τον στρατό.</p>
      <p>Συνολικά, 23 άνθρωποι έχασαν τη ζωή τους σε βίαια επεισόδια μέσα σε ένα μήνα ταραχών, σύμφωνα με την Διαμερικανική Επιτροπή Ανθρωπίνων Δικαιωμάτων. Οι πρώτες διαδηλώσεις πραγματοποιήθηκαν στα τέλη Οκτωβρίου με πρωτοβουλία της αντιπολίτευσης. Αυτή κατηγορούσε τον Έβο Μοράλες για «νοθεία» στις προεδρικές εκλογές της 20ής Οκτωβρίου, καθώς εκείνος διακήρυττε τη νίκη του ήδη από τον πρώτο γύρο. Ανατραπείς από τον στρατό, ο πολιτικός ρόλος του οποίου είναι κυρίαρχος στη Βολιβία, ο Μοράλες παραιτήθηκε πριν από οκτώ ημέρες και έφυγε εξόριστος στο Μεξικό. Οι υποστηρικτές του άρχισαν τότε να διαδηλώνουν.</p>
      <p>Σε μια προσπάθεια να κατευνάσει το κλίμα, η Ανιές, μια βουλευτής της δεξιάς από την βολιβιανή Αμαζονία, δεσμεύτηκε χθες, Κυριακή βράδυ, να προκηρύξει «πολύ γρήγορα διαφανείς» προεδρικές και βουλευτικές εκλογές.</p>
      <figure>
        <img src="https://www.lifo.gr/uploads/image/1569331/volivia-morales-katholiki-ekklisia_-2-.jpg"/>
        <figcaption>ΕΡΑ</figcaption>
      </figure>
      <p>
        <b>Διάλογος για την ειρήνευση στη χώρα</b>
      </p>
      <p>Η Καθολική Εκκλησία της Βολιβίας κάλεσε τη μεταβατική κυβέρνηση, όλα τα κόμματα και την κοινωνία των πολιτών σε διάλογο. «Ο διάλογος είναι ο πλέον κατάλληλος δρόμος για να ξεπεραστούν οι δυσκολίες μεταξύ των Βολιβιανών», δήλωσε ο γενικός γραμματέας της Επισκοπικής Συνόδου της Βολιβίας επίσκοπος Αουρέλιο Πεσόα. Η Εκκλησία παίζει πολύ σημαντικό ρόλο και ο λόγος της μετράει σε μια χώρα όπου το 75%των κατοίκων δηλώνουν Καθολικοί, σύμφωνα με δημοσκόπηση της εφημερίδας Pagina Siete που δόθηκε στη δημοσιότητα τον Σεπτέμβριο.</p>
      <p>Οι Βολιβιανοί επίσκοποι άρχισαν από την περασμένη εβδομάδα να παίρνουν την πρωτοβουλία για να επιτευχθεί διάλογος μεταξύ της μεταβατικής κυβέρνησης και των υποστηρικτών του Μοράλες.</p>
      <p>
        <i>Με πληροφορίες από ΑΠΕ-ΜΠΕ/AFP</i>
      </p>
    </article>
  </body>
</html>