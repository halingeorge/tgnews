<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/19/news/open_arms_salvini_indagato_ancora_dai_pm_di_agrigento-241376985/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T22:07:00+00:00"/>
    <meta property="og:title" content="Open Arms, Salvini indagato ancora dai pm di Agrigento.La sua reazione: &quot;Rifarei tutto, per me è una medaglia&quot;"/>
    <meta property="og:description" content="È il bis del caso Diciotti: per il leader leghista le ipotesi di reato sono sequestro di persona e omissione di atti d’ufficio In 15 giorni"/>
  </head>
  <body>
    <article>
      <h1>Open Arms, Salvini indagato ancora dai pm di Agrigento.La sua reazione: "Rifarei tutto, per me è una medaglia"</h1>
      <h2>È il bis del caso Diciotti: per il leader leghista le ipotesi di reato sono sequestro di persona e omissione di atti d’ufficio<br/>In 15 giorni il procuratore di Palermo dovrà mandare il fascicolo al Tribunale dei ministri con le sue valutazioni</h2>
      <address><time datetime="2019-11-18T22:07:00+00:00">18 Nov 2019, 22:07</time> by <a rel="author">ALESSANDRA ZINITI</a></address>
      <p>L'ex ministro dell'Interno lancia l'ennesima sfida alla magistratura:" Altra indagine, altro processo per aver difeso i confini, la sicurezza, l'onore dell'Italia? Per me è una medaglia! Rifarei e rifarò tutto".<br/>"Mi chiedo se questa volta, come è successo nel caso Diciotti, il Parlamento salverà Salvini negando l'autorizzazione a procedere", il commento di Oscar Camps, fondatore di Open Arms alla notizia appresa da Repubblica.<br/> <br/>Venti infiniti giorni prigionieri a bordo della Open Arms, a mezzo miglio da Lampedusa. Due soli bagni alla turca, giacigli sul ponte per 164 migranti salvati in zona Sar libica e costretti in "condizioni estreme", follia e disperazione tanto da arrivare a gettarsi in mare nel tentativo di raggiungere la terraferma. "L'Autorità pubblica aveva consapevolezza della situazione d'urgenza e il dovere di porvi fine ordinando lo sbarco delle persone", scrisse il procuratore di Agrigento quando il 20 agosto decise di intervenire ordinando il sequestro della nave e lo sbarco dei migranti. Quell'Autorità pubblica era Matteo Salvini, forse ancora inconsapevole che quelli sarebbero stati gli ultimi giorni da ministro dell'Interno.<br/><br/>Due mesi dopo, per Salvini arriva una nuova (attesa) tegola giudiziaria. Sequestro di persona e omissione d'atti d'ufficio le ipotesi di reato con le quali la Procura di Agrigento ha iscritto il leader della Lega nel registro degli indagati passando il fascicolo alla Dda di Palermo competente per valutare le ipotesi di reato che dovranno adesso essere sottoposte al tribunale dei ministri. Il fascicolo è arrivato ieri sul tavolo del procuratore capo Franco Lo Voi che entro dieci giorni dovrà decidere se confermare le ipotesi di reato, riformularle o chiedere l'archiviazione. Insomma, il bis del caso Diciotti anche se quel procedimento fu poi trasferito a Catania perché i giudici ritennero che la condotta da contestare a Salvini fosse cominciata quando la nave della Guardia costiera fu fatta entrare nel porto di Catania.<br/><br/>Chissà se questa volta, come successe per la Diciotti, il Parlamento salverà Salvini negando l'autorizzazione a procedere.A riprovare a trascinare Salvini davanti al tribunale dei ministri ancora Luigi Patronaggio, il procuratore di Agrigento che lo indagò un anno fa dopo essere salito a bordo della Diciotti. E che, il 20 agosto, sconvolto dalla ispezione sulla Open Arms alla fonda davanti a Lampedusa dopo quasi tre settimane dal primo di tre salvataggi in mare, si assunse la responsabilità di far scendere i migranti rimasti a bordo dopo uno stillicidio di evacuazioni d'urgenza ordinate dai medici. "Malati immaginari", li definì in quei giorni Salvini fermo nel suo no allo sbarco nonostante la disponibilità di sei Paesi europei ad accogliere i migranti.<br/><br/>Questa volta, il materiale probatorio a carico di Matteo Salvini che costrinse l'intera catena di comando del Viminale a negare l'approdo alla Open Arms, è considerevole. Non c'è solo l'esito dell'ispezione sanitaria guidata da Patronaggio a testimoniare l'omissione di quegli atti d'ufficio che il Viminale avrebbe dovuto adottare. C'è anche il decreto cautelare d'urgenza del presidente di sezione del Tar del Lazio Leonardo Pasanisi che, alla vigilia di Ferragosto, aveva accolto il ricorso della Ong spagnola annullando il provvedimento di divieto di ingresso in acque territoriali italiane firmato da Salvini e dai ministri Toninelli e Trenta in virtù del decreto sicurezza-bis. Divieto di ingresso illegittimo - fu la valutazione del Tar sposata poi anche nell'inchiesta penale - perché "in violazione delle norme del diritto internazionale del mare in materia di soccorso", che prescrivono l'obbligo di soccorrere e portare immediatamente i migranti nel porto sicuro più vicino.<br/><br/>E quelle imbarcazioni soccorse da Open Arms - come scrive lo stesso ministero dell'Interno nel suo ricorso - erano in distress, ovvero a rischio affondamento. Ancora, nel fascicolo c'è la mail con la quale il comando della Guardia costiera ( per la prima volta) comunica al Viminale il suo "nullaosta allo sbarco", prendendo in qualche modo le distanze dalla rigida posizione della quale ora l'intera catena di comando del Viminale viene chiamata a rispondere, a cominciare dal capo di gabinetto Matteo Piantedosi. Che questa volta, però, non è stato iscritto nel registro degli indagati. Sarà la Procura di Palermo a valutare la sua posizione. Il suo interrogatorio, settimane fa, stupì i pm: "A dare il Pos - disse - doveva essere la Guardia costiera". Uno scaricabarile che non è andato molto lontano.</p>
    </article>
  </body>
</html>