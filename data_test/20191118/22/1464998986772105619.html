<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/fathima-latheef-suicide-crime-branch-questioning-accused-teachers"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-18T22:01:00+00:00"/>
    <meta property="og:title" content="ഫാത്തിമയുടെ മരണം: ആരോപണ വിധേയരായ അധ്യാപകരെ ക്രൈം ബ്രാഞ്ച് സംഘം ചോദ്യം ചെയ്യുന്നു"/>
    <meta property="og:description" content=" ചെന്നൈ: മദ്രാസ് ഐ.ഐ.ടിയില്‍ ദുരൂഹ സാഹചര്യത്തില്‍ മരിച്ച മലയാളി വിദ്യാര്‍ഥിനി ഫാത്തിമയുടെ മരണത്തില്‍ ആരോപണ വിധേയരായ അധ്യാപകരെ ക്രൈംബ്രാഞ്ച് ചോദ്യം ചെയ്തു തുടങ്ങി. സുദര്‍ശന്‍ പത്മനാഭന്‍, ഹേമചന്ദ്രന്‍, മിലിന്ദ് എന്നിവരെയാണ് ചോദ്യം ചെയ്തു തുടങ്ങിയത്...."/>
  </head>
  <body>
    <article>
      <h1>ഫാത്തിമയുടെ മരണം: ആരോപണ വിധേയരായ അധ്യാപകരെ ക്രൈം ബ്രാഞ്ച് സംഘം ചോദ്യം ചെയ്യുന്നു</h1>
      <address><time datetime="2019-11-18T22:01:00+00:00">18 Nov 2019, 22:01</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p> ചെന്നൈ: മദ്രാസ് ഐ.ഐ.ടിയില്‍ ദുരൂഹ സാഹചര്യത്തില്‍ മരിച്ച മലയാളി വിദ്യാര്‍ഥിനി ഫാത്തിമയുടെ മരണത്തില്‍ ആരോപണ വിധേയരായ അധ്യാപകരെ ക്രൈംബ്രാഞ്ച് ചോദ്യം ചെയ്തു തുടങ്ങി. സുദര്‍ശന്‍ പത്മനാഭന്‍, ഹേമചന്ദ്രന്‍, മിലിന്ദ് എന്നിവരെയാണ് ചോദ്യം ചെയ്തു തുടങ്ങിയത്. ഇതിനായി അന്വേഷണ സംഘം ഇവർ താമസിക്കുന്ന ഐഐടി മദ്രാസിന്റെ ഗസ്റ്റ് ഹൗസിലെത്തി. ഓരോരുത്തരേയും ഒറ്റയ്ക്കൊറ്റക്കാണ് ചോദ്യം ചെയ്യുന്നത്.</p>
      <p>ചോദ്യം ചെയ്യലിന് ഹാജരാകാന്‍ ആവശ്യപ്പെട്ട അധ്യാപകര്‍ കൂടുതല്‍ സമയം വേണമെന്ന് ആവശ്യപ്പെട്ടിരുന്നു. വ്യക്തിപരമായ കാരണങ്ങളാല്‍ സമയം നീട്ടണമെന്നായിരുന്നു ആവശ്യം. എന്നാല്‍ ഇത് അംഗീകരിക്കാതെയാണ് അന്വേഷണ ഉദ്യാഗസ്ഥര്‍ കോളജ് ഗസ്റ്റ് ഹൗസിലെത്തി ചോദ്യം ചെയ്യല്‍ ആരംഭിച്ചിരിക്കുന്നത്. മൂവരോടും വൈകുന്നേരത്തിനകം ചോദ്യം ചെയ്യലിന് ഹാജരാകണമെന്നാണ് ക്രൈംബ്രാഞ്ച് ആവശ്യപ്പെട്ടിരുന്നത്.</p>
      <p>അതേസമയം, സംഭവത്തില്‍ ആഭ്യന്തര അന്വേഷണം നടത്തില്ലെന്ന നിലപാടില്‍ തന്നെയാണ് ഐ.ഐ.ടി അധികൃതര്‍. നിലവില്‍ പൊലീസ് അന്വേഷണം നടക്കുന്നതിനാല്‍ പ്രത്യേക ആഭ്യന്തര അന്വേഷണം പരിഗണിക്കുന്നില്ല എന്നാണ് അധികൃതര്‍ വിദ്യാര്‍ഥികളെ അറിയിച്ചത്. വിദ്യാര്‍ത്ഥികള്‍ക്ക് ഐ.ഐ.ടിയുടെ ഇമെയിലില്‍ നിന്നാണ് മറുപടി ലഭിച്ചത്. എന്നാല്‍ തങ്ങള്‍ ഉന്നയിച്ച ആവശ്യം കിട്ടുന്നത് വരെ നിരാഹാരം തുടരുമെന്നാണ് നിരാഹാരമനുഷ്ടിക്കുന്ന വിദ്യാര്‍ഥികള്‍ അറിയിക്കുന്നത്. ഈ സമരത്തിന് ഐക്യദാർഢ്യം പ്രഖ്യാപിച്ച് തമിഴ്‌നാട്ടിൽ നാളെ കോളേജ് വിദ്യാർത്ഥികൾ പ്രതിഷേധിക്കും. ചെന്നൈയിലെ വള്ളുവർകോട്ടത്ത് വിദ്യാർത്ഥികളുടെ വൻ പ്രതിഷേധ മാർച്ച് നടത്താനും തീരുമാനിച്ചിട്ടുണ്ട്.</p>
      <p>അതേസമയം, മാനവവിഭവശേഷി മന്ത്രാലയത്തിന് വിശദീകരണം നല്‍കാനായി മദ്രാസ് ഐ.ഐ.ടിയിലെ ഡയറക്ടര്‍ ഭാസ്‌കര സുന്ദര മൂര്‍ത്തി ദില്ലിക്ക് തിരിച്ചിട്ടുണ്ട്.</p>
    </article>
  </body>
</html>