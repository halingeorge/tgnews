<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18592129-s-ar-putea-relua-procesele-intentate-lui-michael-jackson-pentru-abuzuri-sexuale"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="S-ar putea relua procesele intentate lui Michael Jackson pentru abuzuri sexuale"/>
    <meta property="og:description" content="Două procese intentate lui Michael Jackson pentru abuzuri sexuale de protagoniştii documentarului"/>
  </head>
  <body>
    <article>
      <h1>S-ar putea relua procesele intentate lui Michael Jackson pentru abuzuri sexuale</h1>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18592129/1/michael-jackson-live-in-bucharest-the-dangerous-tour-22-10-scree.png"/>
      </figure>
      <p>Două procese intentate lui Michael Jackson pentru abuzuri sexuale de protagoniştii documentarului "Leaving Neverland", de Dan Reed, ar putea fi reluate în California.</p>
      <p>Lui Michael Jackson i-au fost aduse, de-a lungul timpului, numeroase acuzaţii de pedofilie. În 1993, Jackson a fost acuzat că a abuzat sexual un băiat în vârstă de 13 ani, Jordan Chandler. Artistul a negat acuzaţiile şi totul s-a încheiat printr-o înţelegere civilă care s-a ridicat la 23 de milioane de dolari. În 2005, un juriu a stabilit că Jackson nu se face vinovat de molestarea sexuală a lui Gavin Arvizo, care, la momentul presupuselor fapte, avea tot 13 ani. În 2013 şi 2014, după decesul lui Jackson, în 2009, au mai fost intentate două procese, de Wade Robson şi James Safechuck, care au susţinut că artistul i-a molestat sexual la începutul anilor 1990, pe când erau copii. Ambele cazuri au fost respinse în instanţă pentru că faptele au fost prescrise, potrivit Mediafax.</p>
      <p>Wade Robson şi James Safechuck sunt protagoniştii documentarului "Leaving Neverland", de Dan Reed, care a avut premiera anul acesta şi în care au fost lansate noi acuzaţii de abuz sexual la adresa lui Michael Jackson.</p>
      <p>În 2017, după respingerea în instanţă a proceselor intentate, Wade Robson şi James Safechuck au făcut apel.</p>
      <p>Între timp, legislaţia din California a fost modificată, în sensul extinderii perioadei în care pot fi intentate procese în cazuri de abuzuri sexuale săvârşite asupra copiilor. Robson şi Safechuck pot acum să îşi pledeze cauza în faţa unui judecător, iar procesul ar putea fi reluat.</p>
      <p>Michael Jackson a murit la vârsta de 50 de ani, pe 25 iunie 2009, în urma unei intoxicaţii grave cu propofol, un anestezic puternic utilizat în spitale, pe care starul îl folosea la domiciliu ca somnifer, cu complicitatea medicului Conrad Murray, în perioada în care artistul american se afla la Los Angeles şi efectua repetiţii intense pentru ultimul său turneu din carieră, intitulat "This Is It Tour", care ar fi trebuit să debuteze în iulie 2009 la Londra. Medicul personal al cântăreţului, Conrad Murray, a fost găsit vinovat de omucidere involuntară şi a fost condamnat la patru ani de închisoare. El a fost eliberat în octombrie 2013, după ce a petrecut aproape doi ani în închisoare.</p>
      <related>
        <a href="https://www.descopera.ro/dnews/18549015-suma-uriasa-pentru-care-au-fost-scoase-la-vanzare-sosetele-folosite-de-michael-jackson-in-primul-moonwalk"/>
      </related>
      <related>
        <a href="https://www.descopera.ro/dnews/18463054-elton-john-michael-jackson-a-fost-bolnav-psihic-in-ultimii-ani-din-viata"/>
      </related>
      <related>
        <a href="https://www.descopera.ro/dnews/18412344-mostenirea-ramasa-de-la-michael-jackson-a-generat-in-10-ani-o-suma-uriasa"/>
      </related>
      <related>
        <a href="https://www.descopera.ro/dnews/18338977-marlon-brando-l-a-facut-pe-michael-jackson-sa-planga-si-l-a-intrebat-de-ce-prefera-copiii"/>
      </related>
      <related>
        <a href="https://www.descopera.ro/dnews/18188472-michael-jackson-la-fel-de-popular-la-zece-ani-de-la-deces-in-ciuda-scandalurilor-sexuale"/>
      </related>
      <related>
        <a href="https://www.descopera.ro/dnews/18177060-copiii-lui-michael-jackson-poarta-in-coliere-cenusa-regelui-pop"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18549015-suma-uriasa-pentru-care-au-fost-scoase-la-vanzare-sosetele-folosite-de-michael-jackson-in-primul-moonwalk"/>
        <a href="https://www.descopera.ro/dnews/18463054-elton-john-michael-jackson-a-fost-bolnav-psihic-in-ultimii-ani-din-viata"/>
        <a href="https://www.descopera.ro/dnews/18412344-mostenirea-ramasa-de-la-michael-jackson-a-generat-in-10-ani-o-suma-uriasa"/>
        <a href="https://www.descopera.ro/dnews/18338977-marlon-brando-l-a-facut-pe-michael-jackson-sa-planga-si-l-a-intrebat-de-ce-prefera-copiii"/>
      </related>
    </article>
  </body>
</html>