<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640592/%D8%B1%D9%88%D8%B3%DB%8C%D9%87-%D8%A2%D9%85%D8%A7%D8%AF%D9%87-%D9%81%D8%B1%D9%88%D8%B4-%D8%AA%D8%B3%D9%84%DB%8C%D8%AD%D8%A7%D8%AA-%D8%A8%D9%87-%D8%A7%DB%8C%D8%B1%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T22:22:00+00:00"/>
    <meta property="og:title" content="روسیه: آماده فروش تسلیحات به ایران هستیم"/>
    <meta property="og:description" content="رئیس سازمان فدرال همکاری‌های فنی - نظامی روسیه از آمادگی این کشور برای فروش تسلیحات به جمهوری اسلامی ایران خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640592/%D8%B1%D9%88%D8%B3%DB%8C%D9%87-%D8%A2%D9%85%D8%A7%D8%AF%D9%87-%D9%81%D8%B1%D9%88%D8%B4-%D8%AA%D8%B3%D9%84%DB%8C%D8%AD%D8%A7%D8%AA-%D8%A8%D9%87-%D8%A7%DB%8C%D8%B1%D8%A7%D9%86-%D9%87%D8%B3%D8%AA%DB%8C%D9%85">روسیه: آماده فروش تسلیحات به ایران هستیم</a>
      </h1>
      <h2>رئیس سازمان فدرال همکاری‌های فنی - نظامی روسیه از آمادگی این کشور برای فروش تسلیحات به جمهوری اسلامی ایران خبر داد.</h2>
      <address><time datetime="2019-11-18T22:22:00+00:00">18 Nov 2019, 22:22</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «دمیتری شوگایف» روز دوشنبه به خبرگزاری دولتی ریانووستی <b>روسیه</b> گفت: طرف روسی برای گفت‌وگو در خصوص همکاری‌ها با ایران در این عرصه (فروش سلاح) آماده است به شرط اینکه اجرای عملی طرح‌های یاد شده پس از لغو تحریم تسلیحاتی بین‌المللی صورت گیرد.</p>
      <p>حسن روحانی رئیس جمهوری اسلامی دو هفته پیش گفت: سال‌هاست خرید سلاح از طرف<b> ایران</b> طبق قطعنامه سازمان ملل ممنوع است و ما نمی‌توانیم سلاح خود را بفروشیم، اما اگر برجام را نگه داریم سال آینده تحریم تسلیحاتی ایران برداشته می‌شود و ما می‌توانیم به راحتی هم سلاح بخریم و هم بفروشیم".</p>
      <p>رئیس سازمان فدرال همکاری‌های فنی - نظامی روسیه ادامه داد: ایران ممکن است به خرید تسلیحات از جمله هواپیماهای نظامی، بالگرد، تانک، کشتی‌های جنگی و مجموعه‌های پدافند ساحلی و موتورهای هواپیما و نیز تعمیر هواپیماها و نفربرهای زرهی و زیردریایی علاقه‌مند باشد.</p>
      <p>با ایران درباره فروش اس-300 مذاکره نداشتیم</p>
      <p>رئیس سازمان همکاریهای فنی - نظامی روسیه در بخش دیگری از سخنان خود گفت: روسیه با ایران درخصوص فروش بیشتر تسلیحات پدافند هوایی اس300 وارد مذاکره نشده است.</p>
      <p>وی یادآوری کرد: سیستم‌های اس300 در سال 2016 به ایران تحویل شد و تضمین‌های الزامی در مورد این قرارداد در ماه آوریل سال 2018 به پایان رسید.<br/>شوگایف خاطرنشان کرد که تعمیر و نگهداری این تسلیحات در مرکز تعمیر در ایران صورت می‌گیرد.</p>
      <p>روسیه به ایران سلاح‌های تدافعی می‌دهد<br/>شوگایف در ادامه سخنان خود گفت که روسیه به ایران سلاح های تدافعی از جمله مجموعه‌های تجسسی رادیوتکنیکی تحویل می‌دهد.</p>
      <p>وی افزود: اجرای قراردادها با ایران در عرصه فروش تجهیزات تعمیرات و تعیین نواقص و سیستم‌های تجسسی رادیوتکنیکی که مشمول تحریم‌های سازمان ملل قرار نمی‌گیرد، ادامه دارد.</p>
    </article>
  </body>
</html>