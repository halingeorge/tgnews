<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/32-ruskych-deti-premistil-letoun-z-bojovych-zon-v-iraku-do-m/r~19335e500a3c11ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T22:30:36+00:00"/>
    <meta property="og:title" content="Moskva přestěhovala z Iráku 32 dětí ruského původu, byly v zadržovacích táborech"/>
    <meta property="og:description" content="Dětem bylo od jednoho roku do devíti let, v Iráku byly v zadržovacích táborech."/>
  </head>
  <body>
    <article>
      <h1>Moskva přestěhovala z Iráku 32 dětí ruského původu, byly v zadržovacích táborech</h1>
      <address>
        <time datetime="2019-11-18T22:30:36+00:00">18 Nov 2019, 22:30</time>
      </address>
      <p>Podle tiskové služby ministerstva jde od prosince loňského roku už o čtvrtý podobný letecký transport dětí z Iráku do Ruska. I s dnešním letem, který zajistilo svým letadlem ministerstvo pro mimořádné situace, při nich bylo přepraveno celkem 122 dětí.</p>
      <p>Ruský velvyslanec v Iráku agentuře TASS řekl, že operace návratu ruských dětí je tím prakticky završena. V Bagdádu podle jeho vyjádření žádné ruské děti už "téměř nezůstaly".</p>
      <p>Nicméně nejmenovaný činitel ministerstva pro mimořádné situace dnes uvedl, že "práce spojená s řešením problému návratu ruských dětí, které byly v zóně ozbrojeného konfliktu…, bude pokračovat".</p>
      <p>To potvrdilo i ministerstvo zahraničí, které uvedlo, že s ruským velvyslanectvím v Bagdádu "pokračuje při součinnosti s iráckými partnery v hledání a identifikaci nezletilých ruských občanů, kteří se ještě mohou nacházet na území Irácké republiky".</p>
      <p>Centrum boje proti terorismu (CTC) z americké vojenské akademie ve West Pointu před třemi týdny na základě dokumentů nalezených na bojištích sdělilo, že teroristická organizace Islámský stát (IS) registrovala více než 100 tisíc dětí závislých na členech IS. CTC ve své zprávě ale upozornilo, že dětí radikálů je určitě víc, protože dokumentace není úplná.</p>
      <p>Mezi uvedenými registrovanými dětmi bylo téměř 50 procent dívek. Zhruba 16 tisíc byly velmi malé děti narozené po červnu 2014, kdy IS vyhlásil na severu Iráku chalífát. U nich je obtížné určit národnost, protože dokumenty o narození vydávané IS nejsou nikde uznávány.</p>
      <p>Ze stotisícové skupiny se podařilo určit národnost asi u 76 200 dětí. Naprostá většina z nich (70 213) jsou Iráčané. Ostatní jsou potomci rodičů z 57 zemí - 1200 jsou Jordánci, 654 Syřané, 380 Turci a 375 Saúdští Arabové. Mezi Evropany jsou nejvíce zastoupeni Francouzi (52) a Němci (17). O počtu dětí ruského původu se zpráva nezmiňovala.</p>
    </article>
  </body>
</html>