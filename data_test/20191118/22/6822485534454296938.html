<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827188.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T22:13:00+00:00"/>
    <meta property="og:title" content="کشف ۲۲۲ کیلو شیشه در گمرک شهیدرجایی"/>
    <meta property="og:description" content="به گزارش تسنیم از بندرعباس، ابوالفضل اکبر پور در نشست خبری با اصحاب رسانه استان هرمزگان اظهار داشت: این 222کیلو در قالب 228 بسته شیشه در سقف کانتینر یخچالی از مبدا افغانستان به مقصد امارات متحده در حال ترانزیت بود که در گمرک شهیدرجایی بندرعباس کشف شد."/>
  </head>
  <body>
    <article>
      <h1>کشف ۲۲۲ کیلو شیشه در گمرک شهیدرجایی</h1>
      <address>
        <time datetime="2019-11-18T22:13:00+00:00">18 Nov 2019, 22:13</time>
      </address>
      <p>ناظر گمرکات هرمزگان از کشف ۲۲۲ کیلو ماده مخدر شیشه در گمرک شهید رجایی در عصر شنبه خبرداد.</p>
      <p>به گزارش تسنیم از بندرعباس، ابوالفضل اکبر پور در نشست خبری با اصحاب رسانه استان هرمزگان اظهار داشت: این 222کیلو در قالب 228 بسته شیشه در سقف کانتینر یخچالی از مبدا افغانستان به مقصد امارات متحده در حال ترانزیت بود که در گمرک شهیدرجایی بندرعباس کشف شد.</p>
      <p>وی افزود: کشف این حجم مواد مخدر که به طرز ماهرانه ای در سقف کانتینر جاسازی شده بود برای اولین بار در گمرک شهید رجایی از طریق دستگاه ایکس ری رخ داد.</p>
      <p>ناظر گمرکات هرمزگان گفت: در سال 97 بیش از 95 تن انواع مخدر و در هفت ماه سال جاری بیش از 450 تن با افزایش 390درصدی در گمرکات کشور کشف شده است.</p>
      <p>وی افزود: کشف مواد مخدر در گمرکات کشور 500درصد نسبت به سال های گذشته افزایش داشته است.</p>
      <p>اکبرپور میزان صادرات از گمرکات استان در هفت ماهه امسال را به میزان 29 تن کالا به ارزش 801 هزار میلیارد ریال و 19 میلیارد دلار و سال گذشته 25میلیون تن به ارزش 297 هزار میلیارد ریال و 7میلیارد دلار اعلام کرد که 15درصد به لحاظ تناژ و 170درصد به لحاظ ارزش دلاری و ریالی افزایش یافته است.</p>
      <p>وی گفت: بیش از 4میلیون تن کالا در سال جاری به ارزش 405 هزار میلیارد ریال و حدود ده میلیارد دلار از طریق گمرک شهید رجایی وارد کشور شده در حالی که در سال گذشته واردات به میزان 5میلیون تن و به ارزش 446 هزار میلیارد ریال و بیش از ده میلیارد دلار بوده که 18درصد تناژ، 9درصد ارزش ریالی و 8درصد دلاری کاهش یافته است.</p>
      <p>وی گفت: بیشترین صادرات به کشورهای چین، امارات، تایلند، هند، عمان بوده و بیشترین واردات نیز از چین، هند، امارات، آلمان وایتالیا انجام می شود.</p>
      <p>به گفته این مقام مسئول امسال 2 میلیون و 300 هزار تن کالای اساسی شامل بیش از 62 هزار تن گوشت، 557هزارتن برنج، انواع روغن ها 278 هزارتن، ذرت 77 هزارتن، دارو بیش از 2هزار تن، 94هزار تن لاستیک، 561 هزارتن قند وشکر، 497 هزار تن کاغذ وارد کشور شده است.<br/>ناظر گمرکات هرمزگان اظهار داشت: در ماده 3 قانون امور گمرکی 22وظیفه اساسی برای گمرک تعیین شده است.</p>
      <p>اکبرپور افزود: 60درصد صادرات و واردات کشور در هرمزگان است که 89 درصد این میزان نیز از طریق گمرک شهید رجایی انجام می شود.</p>
    </article>
  </body>
</html>