<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/louvre-abu-dhabi-perla-piu-antica-mondo-clessidra-d-oro-mostra-diecimila-anni-lusso-c1d1b5f6-0aba-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Louvre Abu Dhabi, dalla perla più antica del mondo alla clessidra d’oro: in mostra diecimila anni di lusso"/>
    <meta property="og:description" content="Al museo, che in due anni ha già attirato 2 milioni di visitatori, 350 oggetti che celebrano la grande ricchezza. E dal 21 novembre apre anche la fiera di arte contemporanea"/>
  </head>
  <body>
    <article>
      <h1>Louvre Abu Dhabi, dalla perla più antica del mondo alla clessidra d’oro: in mostra diecimila anni di lusso</h1>
      <h2>Al museo, che in due anni ha già attirato 2 milioni di visitatori, 350 oggetti che celebrano la grande ricchezza. E dal 21 novembre apre anche la fiera di arte contemporanea</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Francesca Pini</a></address>
      <p>Abu Dhabi è «the place to be». Dal 21 al 23 novembre (preview il 20) apre la fiera di arte contemporanea, dove anche galleristi italiani cercano nuovi collezionisti (come Persano, Officine dell’Immagine, Continua). Ma intanto al Louvre Abu Dhabi, che in due anni ha già attirato due milioni di visitatori, si celebra il potere degli oggetti e gli oggetti del potere, con la mostra intitolata «Diecimila anni di lusso». Il trionfo delle cosiddette «arti minori» — riduttivo chiamarle così osservando le prodezze della mano di straordinari artigiani su lapislazzuli, giade, avorio, bronzo dorato, sardonice, cristallo di rocca, ebano, piume, sete e molto altro — artefici dello stesso concetto di lusso, basato sull’oggetto unico ed esclusivo, che incarna lo status symbol del committente o del possessore.</p>
      <h4>È tutto oro quel che luccica</h4>
      <p>Dalla perla del 5800 a.C, la più antica al mondo (datata al radiocarbonio, trovata in una casa neolitica di Marawah, isola nelle acque dell’odierna Abu Dhabi), alle 1888 incastonate in un collier (regalo dello sceicco Zayed bin Sultan Al Nahyan alla famosa cantante egiziana Umm Kulthum), alla clessidra con polvere d’oro di Marc Newson, all’abito tutto in filigrana d’oro realizzato dal ricamatore Lesage per Karl Lagerfeld (nel 1996 per Chanel), il lusso s’intreccia con la storia dell’umanità come fattore presente anche nelle società più arcaiche (magari sotto forma di semplici perle di vetro, o conchiglie), definendo secoli, evoluzione, stili di vita, appartenenza di casta. La lingua araba non traduce letteralmente la parola latina «luxus», usa piuttosto l’aggettivo «sontuoso». Ma, alla fine, entrambe coincidono. E ciò appare evidente osservando i 350 manufatti di questa mostra al Louvre Abu Dhabi (fino al 18/02/20), con prestiti dai maggiori musei francesi (Louvre, Musée des Arts décoratifs, Musée Branly, Guimet), che si apre scenograficamente (nell’allestimento di Adrien Gardère) con una stilizzata carta geografica del mondo realizzata con la foglia d’oro, sul blu della parete. Proprio sotto la mappa, l’occhio si ferma su due enormi orecchini in oro del Mali.</p>
      <slideshow>
        <figure>
          <img src="https://images2.corriereobjects.it/methode_image/2019/11/19/Interni/Foto%20Gallery/HE_2017_00001_001_MGTHUMB-INTERNA.jpg"/>
          <figcaption>Louvre Abu Dhabi, la meraviglia del lusso in mostra</figcaption>
        </figure>
        <figure>
          <img src="https://images2.corriereobjects.it/methode_image/2019/11/19/Interni/Foto%20Gallery/clessidra_MGTHUMB-INTERNA.jpg"/>
          <figcaption>Louvre Abu Dhabi, la meraviglia del lusso in mostra</figcaption>
        </figure>
        <figure>
          <img src="https://images2.corriereobjects.it/methode_image/2019/11/19/Interni/Foto%20Gallery/ZNM_2015_01813__001_MGTHUMB-INTERNA.jpg"/>
          <figcaption>Louvre Abu Dhabi, la meraviglia del lusso in mostra</figcaption>
        </figure>
        <figure>
          <img src="https://images2.corriereobjects.it/methode_image/2019/11/19/Interni/Foto%20Gallery/abitello_MGTHUMB-INTERNA.jpg"/>
          <figcaption>Louvre Abu Dhabi, la meraviglia del lusso in mostra</figcaption>
        </figure>
        <figure>
          <img src="https://images2.corriereobjects.it/methode_image/2019/11/19/Interni/Foto%20Gallery/%c2%a9%20Department%20of%20Culture%20and%20Tourism%20%e2%80%93%20Abu%20Dhabi.%20Photo%20Ismail%20NoorSeeing%20Things%202_MGTHUMB-INTERNA.jpg"/>
          <figcaption>Louvre Abu Dhabi, la meraviglia del lusso in mostra</figcaption>
        </figure>
        <figcaption>Louvre Abu Dhabi, la meraviglia del lusso in mostra</figcaption>
      </slideshow>
      <h4>Gli italiani e Pompei</h4>
      <p>In questa mostra l’arte italiana è la più rappresentata (insieme ad altre europee, asiatiche, africane, sudamericane) con pezzi sceltissimi, millenaria testimonianza di un’eccellenza del nostro saper fare. Dall’area di Pompei provengono alcuni pezzi dello straordinario, misterioso tesoro di Boscoreale (oltre cento pezzi di un servizio da tavola e da parata oggi a Parigi al Louvre), argenti di manifattura imperiale, del I secolo a.C trovati nel 1895 nella cisterna della modesta Casa rustica. Resta l’enigma di come questi preziosi oggetti si siano ritrovati proprio lì. Tra i gioielli archeologici, un fermaglio per capelli d’oro (con figura a sbalzo), di fattura siriana, ci fa immaginare lo chignon di un’elegantissima donna del tempo. La lampada da moschea di epoca mamelucca (1309/10), concepita come una piccola architettura di guglie in puro stile gotico rimanda all’influenza post crociate sulla nostra cultura. E ancora s’incontrano altri esempi di arte italiana, con le quattro mattonelle in maiolica (1509) provenienti da palazzo Petrucci a Siena, e poi campioni di tessuti (un broccato da Lucca della metà del XIV secolo e un velluto vermiglio da Venezia di metà 500). I fiori e la musica sono poi quel lusso immateriale che accarezza vista e udito, e di cui i signori si circondavano. Il dipinto di Gerolamo Pini (1604) è un compendio di botanica, mentre Francesco Fieravino (1640) compone la sua natura morta con strumenti musicali e tappeto.</p>
      <h4>Arti decorative</h4>
      <p>Il percorso procede di secolo in secolo, sorprendendo per unicità (la tazzina in giada con filigrana in oro, argento, smeraldi e rubini di manifattura indiana del XVIII secolo), varietà (il copricapo maschile del Paraguay in pelle di leopardo e piume, oppure quello femminile, raffinatissimo, cinese con fiori in smalto cloisonné e piume di colibrì), curiosità (ventagli tedeschi al posto di quelli spagnoli) ma anche per omissioni (perché non un uovo di Fabergé, almeno uno di quelli creati per lo zar?). Luigi Valadier (romano ma di padre francese) fu l’argentiere di Papa Pio VI, e a Roma esercitò con enorme successo, come testimoniano le due preziose opere che fece rimontando gemme antiche: il Cammeo con Bacco e Arianna e Il Trionfo di Bacco (1779). Settecento, Ottocento e Novecento sono i secoli dove la Francia eccelle nella decorazione, nell’art de la table (qui esposto il servizio da dessert del duca di Orléans opera di Jean-François Denière, 1840), nel gioiello liberty (con René Lalique).</p>
      <h4>Hardpower</h4>
      <p>La Francia tiene per sé tutto il capitolo della moda, da Worth a Vionnet, a Dior, a Chanel, passando poi dai gioielli di Van Cleef e di Cartier (che, oltre al prestito di una tiara del 1914, ha voluto realizzare un’installazione olfattiva con le essenze di un suo profumo), apponendovi il sigillo della haute couture. «Il lusso oggi ha a che vedere con il tempo, lo spazio, l’esperienza, il viaggio, il benessere, la luce, quindi entrano in gioco anche delle nozioni astratte, è più l’essere che l’avere. Noi qui mostriamo molti oggetti che non si potrebbero più produrre per la rarità di certi materiali. E c’interroghiamo anche su certi aspetti antropologici del lusso», dice Olivier Gabet commissario della mostra oltre che direttore del Musée des Arts Décoratifs di Parigi. «In epoca romana, il lusso viene traguardato attraverso dei principi morali costitutivi della società, il sentimento repubblicano della frugalità si confronta con quest’idea di lusso molto sofisticato. Trovo che quegli argenti di Boscoreale siano una perfetta espressione proprio di quella contraddizione». Il Louvre Abu Dhabi, progettato da Jean Nouvel come un’isola «galleggiante» nell’isola di Saadiyat, si è prefisso il compito di una formazione del gusto, avvicinando il visitatore (70% turisti e 30% locali, di questi il 40% ritorna a visitarlo) scavallando un’ottica eurocentrica e puntando sul museo «universale» che deve dare — in sintesi — una panoramica delle arti nel mondo. La diplomazia culturale francese ha arruolato tutti i suoi principali musei in un’agenzia (mista pubblico/privato), che coordina progetti e prestiti fuori dalla Francia. Un modello federativo ancora lontano dalle nostre prospettive, se non per certi versi «impensabile«. Con l’apertura del nuovo satellite del Pompidou a Shanghai l’8 novembre, la Francia ha fortificato ulteriormente il suo softpower, prolifico mezzo della politica e della diplomazia. Ad Abu Dhabi anche il British Museum collabora scientificamente con l’erigendo museo nazionale Zayed progettato da Norman Foster, intitolato allo sceicco padre fondatore degli Emirati arabi uniti (inaugurazione nel 2020). Mentre gli Usa puntano sul futuro Guggenheim Abu Dhabi disegnato da Frank Gehry (2022). La nostra Italia dei tanti, splendidi musei non ha mai aderito a un’idea di «delocalizzazione» internazionale, forse peccando di accentramento delle risorse.</p>
    </article>
  </body>
</html>