<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/18/news/israele_svolta_degli_usa_gli_insediamenti_non_sono_illegali_-241379397/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T22:45:00+00:00"/>
    <meta property="og:title" content="Israele, svolta degli Usa: “Gli insediamenti non sono illegali”. Ma Ue e Onu frenano"/>
    <meta property="og:description" content="L'amministrazione Trump intende rinnegare una opinione legale del dipartimento di Stato risalente al 1978 in base alla quale gli insediamenti civili"/>
  </head>
  <body>
    <article>
      <h1>Israele, svolta degli Usa: “Gli insediamenti non sono illegali”. Ma Ue e Onu frenano</h1>
      <h2>L'amministrazione Trump intende rinnegare una opinione legale del dipartimento di Stato risalente al 1978 in base alla quale gli insediamenti civili israeliani nei territori occupati in Cisgiordania sono "in contrasto con la legge internazionale"</h2>
      <address>
        <time datetime="2019-11-18T22:45:00+00:00">18 Nov 2019, 22:45</time>
      </address>
      <p>Gli Stati Uniti cambiano radicalmente la loro politica verso gli insediamenti israeliani in Cisgiordania, che Washington non considererà più contrari al diritto internazionale. «Abbiamo aumentato le probabilità per la pace», ha detto il segretario di Stato<b> Mike Pompeo </b>nell’annunciare la decisione che, ha spiegato, è stata presa in base ai “fatti sul terreno” e fornisce un’opportunità a israeliani e palestinesi di «mettersi insieme e trovare una soluzione a questo problema assillante».<br/><br/>Per Pompeo, la precedente politica, voluta dall’Amministrazione Obama, non ha fatto fare progressi sulla strada della pace. Per il segretario di Stato Usa, la decisione annunciata ieri non pregiudica quello che dovrebbe essere lo status della Cisgiordania in qualsiasi eventuale accordo di pace. Per l’ufficio del premier israeliano Benjamin Netanyahu, la decisione di Washington «riflette una verità storica», cioè che «gli ebrei non sono colonialisti stranieri in Giudea e Samaria».<br/><br/>Inoltre, prosegue la nota, «la politica dell’Amministrazione Trump è corretta anche nell’affermare che coloro che hanno negato qualsiasi base legale per gli insediamenti non solo negano la verità, la storia e la realtà sul terreno, ma fanno arretrare anche la causa della pace, che può essere raggiunta solamente attraverso negoziati diretti tra le parti».<br/><br/>L'ambasciata Usa a Gerusalemme ha messo in guardia gli americani che viaggiano a Gerusalemme, in Cisgiordania e a Gaza, poco dopo che il segretario di stato Mike Pompeo ha annunciato che per gli Stati Uniti le colonie israeliane non sono illegali. "Individui e gruppi contrari al recente annuncio del segretario di stato potrebbero colpire infrastrutture, interessi privati e cittadini Usa", ha spiegato l'ambasciata.<br/><br/>"La posizione dell'Ue sulla politica di insediamento israeliana nel territorio palestinese occupato è chiara e rimane invariata: tutte le attività di insediamento sono illegali ai sensi del diritto internazionale ed erodono la fattibilità della soluzione a due Stati e le prospettive di una pace duratura, come ribadito dalle Nazioni Unite Risoluzione del Consiglio di sicurezza 2334". Così l'Alto rappresentante Ue Federica Mogherini che "invita Israele a porre fine a tutte le attività di insediamento". <br/> </p>
    </article>
  </body>
</html>