<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_19/vigile-comprato-coni-gelato-dedd8f88-0a2b-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Roma centro, vigili corrotti con i coni gelato e le cene al ristorante"/>
    <meta property="og:description" content="Mancati controlli, a Fontana di Trevi e Campo de’ Fiori mazzette (da pochi spiccioli) per evitare ai locali gli accertamenti sulla gestione. Due agenti della municipale sospesi"/>
  </head>
  <body>
    <article>
      <h1>Roma centro, vigili corrotti con i coni gelato e le cene al ristorante</h1>
      <h2>Mancati controlli, a Fontana di Trevi e Campo de’ Fiori mazzette (da pochi spiccioli) per evitare ai locali gli accertamenti sulla gestione. Due agenti della municipale sospesi</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Giulio De Santis</a></address>
      <p>«Comprato» con i gelati. Coni o coppette con cialda da assaporare davanti alla Fontana di Trevi. E in cambio della mazzetta dal sapore zuccherato ha assicurato l’assenza di controlli, da parte della polizia municipale, nella gelateria situata al civico 83 di piazza di Trevi.</p>
      <p><b>È l’accusa con cui è finito sotto processo </b>il vigile urbano (sospeso) Alessandro Egidi. Il reato contestato:<a href="https://roma.corriere.it/notizie/cronaca/16_giugno_09/altri-vigili-urbani-coinvolti-704d2d86-2e46-11e6-ba60-ddaed83f69c5.shtml"> corruzione. Oltre alla libertà di mangiare tutti i gelati che ha voluto nei primi nove mesi del 2013 Egidi, sempre secondo la Procura, ha anche </a>ricevuto 200 euro per consolidare l’accordo stretto con il padrone della gelateria.</p>
      <p><b>Sul banco degli imputati, nello stesso processo,</b> siede Fabio Corazzini, collega di Egidi, pure lui sospeso dal servizio,<a href="https://roma.corriere.it/notizie/cronaca/19_settembre_28/niente-contravvenzioni-processo-vigili-36311cbc-e166-11e9-a633-17aa10b50ecf.shtml"> che invece si è fatto corrompere</a>, secondo l’accusa, con una cena consumata il 3 ottobre del 2013 alla Barcaccia, locale a Campo de’ Fiori, per chiudere entrambi gli occhi sulla gestione del ristorante. Secondo la Procura Corazzini avrebbe avuto «diritto», stando al patto corruttivo con il gestore, ad altre due cene, ma l’inchiesta ha fatto saltare i promessi banchetti.</p>
      <p><b>Sotto processo per omissione d’atti d’ufficio </b>c’è infine il vigile Franco Caponera, accusato di non aver svolto controlli alla Barcaccia. «Sono certo dell’assoluzione del mio assistito», dice l’avvocato Michele Gentiloni Silverj, legale di Caponera.</p>
    </article>
  </body>
</html>