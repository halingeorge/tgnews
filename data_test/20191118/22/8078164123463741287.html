<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_19/italia-mancini-ha-realizzato-record-che-non-sara-mai-battuto-9077cb5a-0aa9-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="L’Italia di Mancini ha realizzato un record che non sarà mai battuto"/>
    <meta property="og:description" content="E’ quello delle vittorie nel girone. Per fare di meglio dovrebbero aumentare il numero dei partecipanti, cosa difficile anche da ipotizzare"/>
  </head>
  <body>
    <article>
      <h1>L’Italia di Mancini ha realizzato un record che non sarà mai battuto</h1>
      <h2>E’ quello delle vittorie nel girone. Per fare di meglio dovrebbero aumentare il numero dei partecipanti, cosa difficile anche solo da ipotizzare</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Alessandro Bocci, inviato a Palermo</a></address>
      <p>L’Italia dei record ha un presente roseo e un futuro pieno di speranze: «Nessuno sarà contento di affrontarci», avverte Mancini dopo aver ricevuto l’applauso dei palermitani come da tempo non capitava a un c.t. I numeri sono impressionanti: dieci vittorie nel girone, un record che non sarà mai battuto se non cambierà la formula delle qualificazioni, dieci anche nell’anno solare, undici di fila compresa l’amichevole di Genk contro gli Stati Uniti lo scorso novembre.</p>
      <h4>Primato</h4>
      <p>Dodici mesi senza mai chinare la testa. <a href="https://www.corriere.it/sport/19_novembre_18/italia-armenia-9-1-nazionale-mancini-gioiosa-macchina-gol-8d4fa4fc-0a45-11ea-bb7c-d14e3a07c9b7.shtml">Era dal 1948, 71 anni fa, che l’Italia non segnava nove gol, </a>lo aveva fatto agli Stati Uniti durante l’Olimpiade di Londra. Ed è la prima volta nella storia che la Nazionale manda a segno sette giocatori diversi nella stessa partita. Numeri che magari il 12 giugno, giorno dell’esordio all’Europeo, serviranno a poco. <a href="https://www.corriere.it/sport/19_novembre_18/italia-armenia-9-1-l-unicita-zaniolo-nuovo-socialismo-tecnico-5bd6b4bc-0a52-11ea-bb7c-d14e3a07c9b7.shtml">Ma adesso infondono fiducia. Zaniolo (doppietta)</a> e Chiesa non avevano mai segnato in azzurro,<a href="https://www.corriere.it/sport/19_novembre_18/italia-armenia-9-1-pagelle-zaniolo-splendido-immobile-super-bonucci-fatica-ddd8b916-0a4c-11ea-bb7c-d14e3a07c9b7.shtml">Orsolini lo ha fatto addirittura all’esordio.</a> «Sono orgoglioso di quello che siamo riusciti a fare», racconta Mancini mentre a casa si chiedono dove può arrivare questa Italia, all’apparenza senza limiti, ma che deve ancora capire il suo reale valore contro le grandi d’Europa. E’ per questo che forse a marzo non andremo in tournée in Qatar, ma resteremo in Europa per misurarci magari con l’Inghilterra a Wembley e forse con una tra Francia e Germania. Però quel che vediamo adesso, contro avversari non certo irresistibili come la tenera Armenia, piace parecchio. «In campo ci divertiamo e questo ci permette di dare il meglio di noi», racconta il capitano Bonucci, forse il meno brillante della serata palermitana. Jorginho, il fedelissimo del Mancio, paragona l’Italia al Napoli di Sarri e vuole essere un grande complimento. «Siamo contenti di piacere alla gente, il calore dei tifosi è fondamentale. Da domani però inizia una nuova storia», avverte il c.t. Ora aspettiamo il sorteggio, da teste di serie, il 30 novembre a Bucarest. Scatta l’operazione europeo. Date, programmi, partite da organizzare. Soprattutto scelte da fare. «Sarà doloroso lasciare a casa qualcuno di questi ragazzi», dice Mancini. Succederà in tutte le zone del campo. Non avremo campionissimi, ma l’abbondanza regna sovrana.</p>
    </article>
  </body>
</html>