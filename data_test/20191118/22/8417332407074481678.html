<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/18/USA-godtar-Israels-bosetninger-p%C3%A5-Vestbredden-20425153.ece"/>
    <meta property="og:site_name" content="adressa.no"/>
    <meta property="article:published_time" content="2019-11-18T22:32:37+00:00"/>
    <meta property="og:title" content="USA godtar Israels bosetninger på Vestbredden"/>
    <meta property="og:description" content="Donald Trump og hans regjering endrer USAs syn på Israels bosetninger på den okkuperte Vestbredden. USA mener ikke lenger at de strider med folkeretten."/>
  </head>
  <body>
    <article>
      <h1>USA godtar Israels bosetninger på Vestbredden</h1>
      <address><time datetime="2019-11-18T22:32:37+00:00">18 Nov 2019, 22:32</time> by <a rel="author">(NTB) NTB-AP-AFP</a></address>
      <p>Donald Trump og hans regjering endrer USAs syn på Israels bosetninger på den okkuperte Vestbredden. USA mener ikke lenger at de strider med folkeretten.</p>
      <aside><a href="https://www.adressa.no/nyheter/utenriks/2019/11/18/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/18/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/18/javascript:void(0);">Del denne artikkelen på e-post</a></aside>
      <p>– Å kalle etableringen av israelske sivile bosetninger på Vestbredden inkonsistent med folkeretten har ikke fungert. Det har ikke fremmet fredssaken, sa utenriksminister Mike Pompeo mandag.</p>
      <p>Han tok dermed avstand fra en vurdering som USAs utenriksdepartement gjorde i 1978. Her ble det slått fast at Israels bosetninger på den okkuperte palestinske Vestbredden ikke er i overensstemmelse med folkeretten.</p>
      <p>Vurderingen har vært et viktig grunnlag for USAs Midtøsten-politikk i over 40 år.</p>
      <p>Pompeo sa videre at beslutningen ikke legger føringer for hvilken status Vestbredden skal ha i en eventuell fredsavtale mellom Palestina og Israel.</p>
      <p>Han nektet også for at de med denne helomvendingen gir grønt lys for flere israelske bosetninger.</p>
      <h3>– Historisk sannhet</h3>
      <p>Nyheten fra USA er en seier for Israels statsminister Benjamin Netanyahu, som gleder seg over avgjørelsen.</p>
      <p>– Denne politikken viser en historisk sannhet – at det jødiske folket ikke er fremmede kolonister, sa Netanyahu blant annet.</p>
      <p>Palestinske myndigheter er sterkt kritiske til USAs beslutning.</p>
      <p>– Washington er ikke kvalifisert eller autorisert til å oppheve resolusjoner fra folkeretten, sa talsperson Nabil Abu Rudeinah for den palestinske presidenten Mahmoud Abbas.</p>
      <p>EU tar avstand fra USAs kunngjøring, og unionens posisjon forblir uendret, sier utenrikssjef Frederica Mogherini.</p>
      <p>– Bosetningene er ulovlige i henhold til folkeretten og ødelegger for levedyktigheten til en tostatsløsning og muligheten for fred, sa hun.</p>
      <h3>Bred enighet</h3>
      <p>Både i Norge og i resten av verden er det i stor grad enighet om at Israels bosetninger strider med folkeretten. Dette ble blant annet slått fast av FNs sikkerhetsråd helt på slutten av Barack Obamas periode som USAs president.</p>
      <p>Bakgrunnen for dette synet er blant annet den fjerde Genèvekonvensjonen, som forbyr okkupantmakter å flytte deler av sin egen befolkning til okkuperte områder.</p>
      <p>Over 700.000 israelske bosettere bor i nærmere 240 bosetninger og såkalte utposter på den israelskokkuperte Vestbredden, inkludert Øst-Jerusalem. Israel okkuperte de to områdene under Seksdagerskrigen i 1967.</p>
      <h3>Flere støtteerklæringer</h3>
      <p>Beslutningen mandag er den siste i en lang rekke saker hvor USA under Trumps ledelse har gitt støtte til Israel.</p>
      <p>I slutten av mars endret president Donald Trump USAs syn på Golanhøydene og anerkjente dette som israelsk område. FNs sikkerhetsråd har i gjentatte resolusjoner slått fast at både okkupasjonen og bosetningene er ulovlige.</p>
      <p>USA har også anerkjent Jerusalem som Israels hovedstad. I 2017 varslet Trump at USAs ambassade i Israel vil bli flyttet fra Tel Aviv til Jerusalem, noe som førte til omfattende palestinske protester på Gazastripen. USAs ambassade i Jerusalem åpnet i mai året etter.</p>
      <p>Trump har også kuttet all støtte til humanitærhjelp til palestinerne på Gazastripen.</p>
      <p>(©NTB)</p>
    </article>
  </body>
</html>