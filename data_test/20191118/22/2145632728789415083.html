<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18587823-toaletele-inteligente-ar-putea-sa-ajute-la-monitorizarea-starii-de-sanatate-in-mod-constant"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Toaletele inteligente ar putea să ajute la monitorizarea stării de sănătate în mod constant"/>
    <meta property="og:description" content="Urina poate conţine indicii cu privire la declanşarea a peste 600 de maladii şi condiţii medicale."/>
  </head>
  <body>
    <article>
      <h1>Toaletele inteligente ar putea să ajute la monitorizarea stării de sănătate în mod constant</h1>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18587823/1/analize-medicale-123rf-descopera.jpg"/>
        <figcaption>Credit foto: 123RF</figcaption>
      </figure>
      <p>Urina poate conţine indicii cu privire la declanşarea a peste 600 de maladii şi condiţii medicale.</p>
      <p>Tehnologia avansează în mod constant, iar utilizările acesteia ne pot uimi. De exemplu, toaletele inteligente, care pot părea o bizarerie amuzantă, ar putea fi o modalitate foarte la îndemână pentru a monitoriza starea de sănătate a indivizilor, notează <a href="http://medicalxpress.com/news/2019-11-smart-toilets-health-wellspring.html?fbclid=IwAR2VdiiwuDNlDv9BGJlGsAsAzmHBtg1j5za9ncBKieuFc8gBnPWARxZ3wXE">Medicalxpress</a>.</p>
      <p>Cercetătorii de la Universitatea Winsconsin şi Institutul Morgridge din cadrul aceleiaşi instituţii de învăţământ, din SUA, au ajuns la concluzia că toaletele inteligente ar putea fi folosite pentru a monitoriza starea de sănătate a indivizilor în mod constant. Ei au plecat de la ideea că urina poate oferi o multitudine de detalii despre persoana căreia îi aparţine: stil de viaţă, medicamentaţia folosită sau calitatea şi tiparul somnului. Practica medicală a arătat faptul că urina poate oferi indicii cu privire la peste 600 de <a href="https://www.descopera.ro/dnews/4261335-cel-mai-simplu-test-pentru-depistarea-bolilor-de-inima">afecţiuni</a>, printre care se numără cancerul, diabetul sau problemele rinichilor.</p>
      <p>Înainte de a propune această soluţie, cercetătorii au pornit de la două mari dileme. Prima era legată de utilitatea testării continue şi în timp real a <a href="https://www.descopera.ro/dnews/11297225-a-fost-descifrata-compozitia-chimica-a-urinei-umane-dupa-7-ani-de-cercetari">mostrelor de urină</a>, în timp ce dilema secundă a fost reprezentată de adaptarea tehnologiei pentru o astfel de sarcină.</p>
      <p>Pentru a vedea dacă ideea monitorizării continue a stării de sănătate este fezabilă, doi dintre autorii studiului au oferit mostre de urină în mod constant timp de 10 zile şi, de asemenea, au purtat dispozitive care să le măsoare ritmul cardiac, numărul de paşi, caloriile consumate şi timpul alocat somnului. După cele 10 zile, cercetătorii au aflat că astfel pot avea o imagine detaliată a modului în care corpurile lor funcţioneză de-a lungul zilei în mod precis.</p>
      <p>Pasul următor pe care vor cercetătorii să îl facă cuprinde integrarea unor tehnologii de analiză a urinei în toaletele inteligente. „Ştim că putem face aceste măsurători în laborator”, spune cercetătorul Joshua Coon. „Şi suntem destul de siguri că putem proiecta o toaletă care să poată <a href="https://www.descopera.ro/dnews/15552258-semnele-care-iti-arata-ca-ai-probleme-cu-rinichii">testa urina</a>. Cred că adevărata provocare este că va trebui să investim în inginerie pentru a face acest instrument suficient de simplu şi ieftin. O să ajungem în punctul în care fie se va merge mai departe, fie nu se va întâmpla deloc”, a adăugat acesta.</p>
      <p>Pe lângă capacitatea urmăririi evoluţiei stării de sănătate a unui individ, cercetătorii sunt de părere că o corelare, pe plan regional sau naţional, a datelor obţinute astfel ar putea să ajute la identificarea din timp a unor riscuri de <a href="https://www.descopera.ro/stiinta/18105088-dispozitiv-reduce-riscul-formare-cheagurilor-de-sange">sănătate publică</a>. „Dacă ai avea zeci de mii de utilizatori şi ai putea corela aceste date cu sănătatea şi stilul de viaţă, atunci poţi începe să ai capacităţi reale de diagnosticare”, spune Joshua Coon. „Poate oferi avertizări timpurii legate de focare virale sau bacteriene”, a conchis acesta.</p>
      <p>
        <b>Citeşte şi:</b>
      </p>
      <p>
        <b>
          <a href="https://www.descopera.ro/dnews/4261335-cel-mai-simplu-test-pentru-depistarea-bolilor-de-inima">Cel mai simplu test pentru depistarea bolilor de inima</a>
        </b>
      </p>
      <p>
        <b>
          <a href="https://www.descopera.ro/dnews/11297225-a-fost-descifrata-compozitia-chimica-a-urinei-umane-dupa-7-ani-de-cercetari">A fost descifrată compoziţia chimică a urinei umane, după 7 ani de cercetări</a>
        </b>
      </p>
      <p>
        <b>
          <a href="https://www.descopera.ro/stiinta/17574050-caramizi-bio-crescute-urina-umana">Premieră în ştiinţa materialelor de construcţii: cărămizi bio crescute din urină umană</a>
        </b>
      </p>
      <p>
        <b>
          <a href="https://www.descopera.ro/dnews/12635506-despre-ce-boala-vorbim-un-grup-de-cercetatori-a-facut-o-descoperire-majora-privind-depresia">Despre ce boală vorbim? Un grup de cercetători a făcut o descoperire majoră privind depresia</a>
        </b>
      </p>
      <related>
        <h4>Citeşte şi</h4>
        <a href="https://www.descopera.ro/istorie/17784492-peru-urina-cameleon-transformat-vopsea"/>
        <a href="https://www.descopera.ro/stiinta/17574050-caramizi-bio-crescute-urina-umana"/>
        <a href="https://www.descopera.ro/dnews/17082690-testul-de-urina-ce-poate-depista-cancerul-vezicii-urinare"/>
        <a href="https://www.descopera.ro/stiinta/17054654-urina-200-de-dolari-si-o-biblie-printre-lucrurile-lasate-de-omenire-pe-luna-satelitul-natural-al-pamantului-contine-aproximativ-181500-de-kilograme-de-deseuri"/>
        <a href="https://www.descopera.ro/istorie/16965908-in-timp-ce-incerca-sa-transforme-urina-in-aur-un-alchimist-a-descoperit-o-substanta-esentiala-vietii"/>
      </related>
    </article>
  </body>
</html>