<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/minst-tolv-doda-i-iranska-protester/"/>
    <meta property="og:site_name" content="HBL"/>
    <meta property="article:published_time" content="2019-11-18T22:13:00+00:00"/>
    <meta property="og:title" content="Minst tolv döda i iranska protester"/>
    <meta property="og:description" content="Detaljer om de våldsamma protesterna börjar nu publiceras i Iran. Över 100 banker och nära 60 större affärslokaler har satts i brand under oroligheterna, enligt de regimtrogna medierna. Minst tolv människor har dödats, uppger myndighetsföreträdare för BBC."/>
  </head>
  <body>
    <article>
      <h1>Minst tolv döda i iranska protester</h1>
      <h2>Detaljer om de våldsamma protesterna börjar nu publiceras i Iran. Över 100 banker och nära 60 större affärslokaler har satts i brand under oroligheterna, enligt de regimtrogna medierna. Minst tolv människor har dödats, uppger myndighetsföreträdare för BBC.</h2>
      <address><time datetime="2019-11-18T22:13:00+00:00">18 Nov 2019, 22:13</time> by <a rel="author">TT</a></address>
      <p>Informationsflödet från Iran har varit knappt sedan protesterna bröt ut. Internet har begränsats och inhemska medier har varit återhållsamma. På måndagen började dock vissa detaljer om protesternas omfattning publiceras.</p>
      <p>I iranska medier är det tyst om hur många demonstranter som dödats. Men utan närmare information anges att "ett antal" poliser och soldater mist livet under oroligheterna.</p>
      <p>Minst tolv personer har dödats i bränsleprotesterna, uppger myndighetsföreträdare för brittiska BBC. Men det kan röra sig om långt fler. Amnesty skriver på Twitter att människorättsorganisationen fått rapporter om tiotals döda, medan oppositionella grupper talar om uppåt 60 döda.</p>
      <p>
        <b>Hundratals gripna</b>
      </p>
      <p>I väst rapporteras om 200 gripna, medan halvstatliga Fars på måndagen skriver att 1 000 personer gripits.</p>
      <p>På iransk statlig tv, som sällan rapporterar om meningsskiljaktigheter i landet, syns maskerade unga män som sätter eld på byggnader. Protesterna, som inleddes i fredags efter ett besked om att bensinpriset skulle höjas, spreds enligt statliga medier till omkring 100 platser i Iran i lördags.</p>
      <p>Från det mäktiga revolutionsgardet – en del av den iranska försvarsmakten – kommer en skarp varning till dem som protesterar.</p>
      <p>"Om det blir nödvändigt kommer vi att vidta beslutsamma och revolutionära åtgärder mot fortsatta försök att störa folkets frid och säkerhet", skriver gardet i ett uttalande som citeras av statliga medier.</p>
      <p>
        <b>Skakig ekonomi</b>
      </p>
      <p>Irans ekonomi har varit skakig sedan i maj förra året. Då meddelade USA:s president <b>Donald</b> <b>Trump</b> att landet skulle dra sig ur kärnenergiavtalet JCPOA som undertecknades 2015, och införde sanktioner mot Iran.</p>
      <p>För många iranier blev de höjda bränslepriserna droppen.</p>
      <p>Inflationen ligger på omkring 40 procent.</p>
      <p>På söndagen försvarade president <b>Hassan</b> <b>Rohani</b> den kontroversiella prishöjningen på bensin, där det är sagt att inkomsterna ska gå till ekonomiska bidrag till 18 miljoner hushåll.</p>
      <p>Samtidigt sade Rohani att Iran inte kommer att tillåta oroligheter: "Att protestera är folkets rätt, men att protestera är annat än att starta upplopp. Vi bör inte tillåta oroligheter i samhället."</p>
    </article>
  </body>
</html>