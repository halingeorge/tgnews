<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/dan-barna-spune-ramane-usr-indiferent-decizia-colegilor-ceea-priveste-pastrarea-functiei-presedinte-partidului-1_5dd31ca85163ec4271292375/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T22:40:11+00:00"/>
    <meta property="og:title" content="Dan Barna spune că rămâne în USR, indiferent care este decizia colegilor săi în ceea ce priveşte păstrarea funcţiei de preşedinte al partidului"/>
    <meta property="og:description" content="Preşedintele USR, Dan Barna, spune că, oricare ar fi rezultatului votului intern din partid pe care l-a convocat după terminarea primului tur al alegerilor prezidenţiale, va rămâne în USR, iar USR va rămâne în alianţa cu PLUS. Barna spune că nu va exista o alianţă USR – PNL la nivel naţional, dar nu exclude alianţe la nivel local, afirmând că este ”foarte necesar scenariul unui candidat comun la Bucureşti”."/>
  </head>
  <body>
    <article>
      <h1>Dan Barna spune că rămâne în USR, indiferent care este decizia colegilor săi în ceea ce priveşte păstrarea funcţiei de preşedinte al partidului</h1>
      <address><time datetime="2019-11-18T22:40:11+00:00">18 Nov 2019, 22:40</time> by <a rel="author">News.ro</a></address>
      <h4>Preşedintele USR, Dan Barna, spune că, oricare ar fi rezultatului votului intern din partid pe care l-a convocat după terminarea primului tur al alegerilor prezidenţiale, va rămâne în USR, iar USR va rămâne în alianţa cu PLUS. Barna spune că nu va exista o alianţă USR – PNL la nivel naţional, dar nu exclude alianţe la nivel local, afirmând că este ”foarte necesar scenariul unui candidat comun la Bucureşti”.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/barna-sageti-ciolos-trebuie-construim-loialitate-parteneri-nu-impiedicam-gesturi-precum-scrisori-deschise-trimise-presa-1_5dd282fb5163ec4271246797/index.html"/>
      </related>
      <p>„Îmi întreb colegii de partid dacă vor să-mi dau demisia sau nu. Ambele variante sunt pe masă, la propriu. Indiferent de decizia de miercuri, Alianţa merge mai departe, eu rămân în USR nu se pune problema să plec, pentru că e muncă de termen lung. Oricare rezultat este unul legitim normal, e decizia colegilor”, a afirmat Dan Barna, luni seară, într-o emisiune la TVR.</p>
      <p>Acesta a spus că eşecul se datorează ”incapacităţii” sale şi a echipei de a convinge mai mulţi oameni să-l voteze.</p>
      <p>„Nu dau vina pe cetăţeni, este pur şi simplu o incapacitate a noastră, a mea şi a echipei cu care am lucrat, de a convinge mai muţi oameni. (...) Aceste alegeri arată cât de multă muncă este necesar să facem în continuare. Noi am deschis o uşă”, a spus Barna.</p>
      <p>Acesta a spus că timp de trei sau patru săptămâni ”a părut” că este ”starul negativ al unor mijloace media”. </p>
      <p>„Poate dacă aveam consultanţii lui Macron şi echipa de desant a lui Trump, poate era un alt rezultat”, a spus liderul USR, menţionând că rezultatul obţinut este ”sub aşteptări”.</p>
      <p>În ceea ce priveşte modul în care se desfăşoară campania electorală pentru al doilea tur de scrutin, fostul candidat aminteşte că în primul tur de scrutin Viorica Dăncilă a fost cea care nu a dorit să participe la dezbateri electorale.</p>
      <p>„Sper că actualul preşedinte îşi va păstra mandatul, îi încurajez pe oameni să meargă să voteze, este foarte important lucrul acesta. Toate acelea cu boicot sunt nişte fake news clar, eu şi colegii mei din alianţă încurajăm ieşirea la vot”, spune liderul USR.</p>
      <p>Dan Barna afirmă că USR şi PLUS vor avea candidaţi comuni la alegerile parlamentare şi exclude o alianţă cu PNL la nivel naţional, dar ia calcul alianţe la nivel local, în funcţie de context.</p>
      <p>„La nivel naţional nu va exista o alianţă cu PNL-ul, lucrul ăsta e foarte clar. Într-un oraş sau altul într-un municipiu sau altul se poate întâmpla lucrul acesta în situaţia în care avem, spre exemplu, un primar PSD, însă sunt foarte locuri  Timişoara, Arad în care vom avea candidaţi proprii distincţi de actualii primari care sunt PNL şi care au generat destul de multă nemulţumire în comunităţile respective. La nivel naţional nu are cum să fie o aliniere generală, dar particular, într-un loc sau altul, este şi acesta un scenariu, cum scenariul unui candidat comun la Bucureşti este un scenariu foarte necesar, zic eu, pentru a putea să scăpăm de epoca Firea”, a mai afirmat liderul USR.</p>
      <hr/>
    </article>
  </body>
</html>