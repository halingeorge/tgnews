<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-magazin-23499282-rochia-care-printesa-diana-purtat-cand-dansat-john-travolta-scoasa-licitatie-pentru-350-000-lire-sterline.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T22:48:00+00:00"/>
    <meta property="og:title" content="Rochia pe care prințesa Diana a purtat-o când a dansat cu John Travolta va fi scoasă la licitație pentru 350.000 de lire sterline"/>
    <meta property="og:description" content="Rochia pe care prințesa Diana a purtat-o la o cină de gală de la Casa Albă în anul 1985 urmează să fie vândută la licitație pentru suma de aproximativ 350.000 de lire sterline. Rochia a"/>
  </head>
  <body>
    <article>
      <h1>Rochia pe care prințesa Diana a purtat-o când a dansat cu John Travolta va fi scoasă la licitație pentru 350.000 de lire sterline</h1>
      <address><time datetime="2019-11-18T22:48:00+00:00">18 Nov 2019, 22:48</time> by <a rel="author">Gabriela Florea</a></address>
      <p>Rochia pe care prințesa Diana a purtat-o la o cină de gală de la Casa Albă în anul 1985 urmează să fie vândută la licitație pentru suma de aproximativ 350.000 de lire sterline. Rochia a mai fost scoasă la licitație de două ori, prima oară chiar de către prințesă, în anul 1997, iar mai apoi în 2013. Licitația va avea loc pe data de 9 decembrie, scrie <a href="https://www.independent.co.uk/life-style/fashion/princess-diana-dress-john-travolta-gown-white-house-auction-a9206966.html">The Independent</a>.<br/><br/>Ținuta a fost creată de către designerul britanic Victor Edelstein și a devenit o piesă vestimentară emblematică. Popularitatea rochiei a crescut și după ce imagini cu prințesa Diana, care a apărut dansând cu actorul din filmul „Grease”, John Travolta, au făcut înconjurul lumii.<br/><br/>În iunie 1997 - cu doar două luni înainte de moartea ei, prințesa Diana a scos rochia la licitație pentru suma de 100.000 de lire sterline, cu scopul de a strânge fonduri pentru organizațiile de caritate împotriva SIDA. Femeia de afaceri din Florida, Maureen Dunkel, a achiziționat ținuta și a păstrat-o până când a vândut-o la rândul ei pentru 240.000 de lire sterline în martie 2013. Un bărbat din Marea Britanie a achiziționat rochia cu scopul de a i-o oferi cadou soției. <br/><br/>Acum, rochia de catifea a Dianei este scoasă din nou la vânzare. Casa de licitații din Londra, <a href="https://kerrytaylorauctions.com/Catalog/?id=457#sthash.5OWCpKQr.dxNe3kMt.dpbs">Kerry Taylor Auctions</a>, estimează că rochia va fi vândută pentru suma de 350.000 de lire sterline.</p>
    </article>
  </body>
</html>