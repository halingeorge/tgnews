<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/voli-sfida-ryanair-wizz-air-tariffe-piu-basse-europa-af1d9de8-0a34-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Voli, la sfida Ryanair-Wizz Air sulle tariffe più basse in Europa"/>
    <meta property="og:description" content="L’analisi del «Corriere» sui bilanci ufficiali del 2018 delle compagnie. Alitalia a metà, Lufthansa la più costosa. Per i voli intercontinentali Turkish Airlines la più conveniente"/>
  </head>
  <body>
    <article>
      <h1>Voli, la sfida Ryanair-Wizz Air sulle tariffe più basse in Europa</h1>
      <h2>L’analisi del «Corriere» sui bilanci ufficiali del 2018 delle compagnie. Alitalia a metà, Lufthansa la più costosa. Per i voli intercontinentali Turkish Airlines la più conveniente</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Leonard Berberi</a></address>
      <p>Un testa a testa Ryanair-Wizz Air nei voli nazionali ed europei, una partita vinta da Turkish Airlines sulle destinazioni intercontinentali. Sono state proprio queste le compagnie aeree più convenienti in Europa nel 2018. In entrambi i mercati — i cosiddetti «corto-medio» e «lungo» raggio — la triade Lufthansa-Swiss-Austrian Airlines si è presentata come la più costosa, riflettendo pure il fatto che serve bacini (la Germania, la Svizzera, l’Austria) con una maggiore capacità di spesa. È quanto emerge da un’analisi che il Corriere della Sera ha effettuato su oltre tremila pagine di bilanci ufficiali e documenti non pubblici dei vettori concentrandosi sulla tariffa media dell’anno scorso calcolando il ricavo medio per passeggero.</p>
      <figure>
        <img src="https://images2.corriereobjects.it/methode_image/2019/11/19/Interni/Foto%20Interni%20-%20Trattate/I%20passeggeri%20trasportati%20per%20segmento-kglB-U315010861726052kF-593x443@Corriere-Web-Sezioni.png?v=201911190930"/>
      </figure>
      <h4>La metodologia</h4>
      <p>Lo studio ha preso in considerazione i conti di 17 compagnie aeree che assieme hanno trasportato 656 milioni di passeggeri, pari ai due terzi di tutti quelli che in Europa si sono imbarcati nel 2018. Nei bilanci sono stati considerati i ricavi da traffico viaggiatori e <a href="https://www.corriere.it/cronache/19_settembre_20/aerei-ogni-passeggero-europeo-ha-pagato-17-euro-extra-il-volo-048573e0-dae3-11e9-94b9-f72cb5920b7e.shtml">al netto degli extra</a>. Clienti ed entrate sono stati suddivisi per tipologia di servizio — voli nazionali ed europei, voli intercontinentali — e laddove possibile per vettore così da ottenere un valore medio tra viaggiatori Business, Premium Economy ed Economy. Per Iag — holding di British Airways, Iberia, il vettore «ibrido» Aer Lingus e le low cost Vueling e Level — si può fare una stima complessiva. Mentre nei documenti in valuta straniera è stata effettuata la conversione in euro prendendo il tasso di cambio annuale medio. Nel caso di Air France-Klm (che include anche Transavia e Hop!) non è facile risalire con certezza ai dati della parte francese. Mentre per quanto riguarda la low cost nordica Norwegian Air non esiste uno scorporo pubblico tra corto-medio e lungo raggio.</p>
      <figure>
        <img src="https://images2.corriereobjects.it/methode_image/2019/11/19/Interni/Foto%20Interni%20-%20Trattate/La%20tariffa%20media%20nei%20voli%20di%20corto-medio%20raggio-kglB-U31501086172605e9B-593x443@Corriere-Web-Sezioni.png?v=201911190930"/>
      </figure>
      <h4>I voli nazionali ed europei</h4>
      <p>Dall’incrocio delle relazioni finanziarie nel 2018 per i voli di corto e medio raggio si scopre che sono più conveniente — com’è ovvio — le low cost: Ryanair con una tariffa media di 37 euro (a tratta) e l’ungherese Wizz Air con 39,5 euro. A questi — è bene ricordarlo — bisognerebbe aggiungere gli extra per servizi come l’imbarco prioritario o la scelta del posto. Al terzo posto compare easyJet con 56,1 euro. Tra i vettori «tradizionali» la sfida sulla convenienza vede Turkish Airlines (75 euro) far pagare poco meno di Alitalia (78 euro). Superano i 100 euro Finnair, Iag, l’accoppiata Eurowings/Brussels Airlines, l’olandese Klm, la terna Lufthansa/Swiss/Austrian che appartengono al medesimo gruppo di Eurowings/Brussels.</p>
      <figure>
        <img src="https://images2.corriereobjects.it/methode_image/2019/11/19/Interni/Foto%20Interni%20-%20Trattate/La%20tariffa%20media%20nei%20voli%20intercontinentali-kglB-U31501086172605iAC-593x443@Corriere-Web-Sezioni.png?v=201911190930"/>
      </figure>
      <h4>Nei voli intercontinentali</h4>
      <p>Sui collegamenti intercontinentali è più evidente la strategia di prezzo di Turkish Airlines che lavora sulla gestione dei flussi in transito nell’hub di Istanbul offrendo tariffe più basse dei vettori rivali. Strategia simile a quella di Emirates, Qatar Airways ed Etihad. Per questo — al netto del tandem Eurowings (divisione a basso costo del gruppo Lufthansa) e Brussels Airlines che ha visto un biglietto medio a 312 euro, ma con un network poco esteso nel mondo — sono proprio i turchi a mettersi in evidenza con circa 337 euro per tratta. Seguono Finnair (426 euro), Alitalia (quasi 428), Klm (448) e l’holding Iag (poco meno di 477). Anche in questa classifica Lufthansa/Swiss/Austrian Airlines hanno venduto biglietti a 514,6 euro. Com’è ovvio non compaiono Ryanair, Wizz Air, easyJet dal momento che non hanno collegamenti di lungo raggio.</p>
      <p>lberberi@corriere.it</p>
    </article>
  </body>
</html>