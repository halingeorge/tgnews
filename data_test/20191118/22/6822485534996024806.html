<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827191.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T22:33:00+00:00"/>
    <meta property="og:title" content="۸۰ درصد بانک‌ها به شرکت‌های زیرمجموعه خود تسهیلات می‌دهند"/>
    <meta property="og:description" content="به گزارش فارس، علیرضا رزم حسینی امشب در جلسه شورای هماهنگی بانک‌های استان که در سالن جلسات استانداری خراسان رضوی برگزار شد، اظهار کرد: متأسفانه این استان هفته سختی را تجربه کرد، اما خوشبختانه خسارتی ایجاد نشد."/>
  </head>
  <body>
    <article>
      <h1>۸۰ درصد بانک‌ها به شرکت‌های زیرمجموعه خود تسهیلات می‌دهند</h1>
      <address>
        <time datetime="2019-11-18T22:33:00+00:00">18 Nov 2019, 22:33</time>
      </address>
      <p>استاندار خراسان رضوی گفت: ۸۰ درصد بانک‌ها به شرکت‌های زیرمجموعه خود تسهیلات داده‌اند که بی‌عدالتی است.</p>
      <p>به گزارش فارس، علیرضا رزم حسینی امشب در جلسه شورای هماهنگی بانک‌های استان که در سالن جلسات استانداری خراسان رضوی برگزار شد، اظهار کرد: متأسفانه این استان هفته سختی را تجربه کرد، اما خوشبختانه خسارتی ایجاد نشد.</p>
      <p>استاندار خراسان رضوی ضمن انتقاد از وجود بی‌عدالتی در پرداخت تسهیلات و توزیع منابع بانکی در کشور، بیان کرد: معوقات تسهیلات خُرد به‌مراتب از تسهیلات با مبلغ بالاتر کمتر است، بنابراین بهتر است که بانک‌ها در زمینهٔ پرداخت وام‌های خُرد اهتمام بیشتری داشته باشند.</p>
      <p>وی بیان کرد: زمانی که خراسان رضوی زائرپذیر است، چرا باید اجازه دهم که سپرده‌ها از استان خارج شود؟</p>
      <p>رزم حسینی به تملک بانک‌ها بر واحدهای تولیدی اشاره و خاطرنشان کرد: برای این امر باید با رعایت قوانین موجود، تدابیر لازم اتخاذ شود، چراکه بررسی‌ها نشان می‌دهد حدود 80 واحد تملیکی برای واگذاری به متقاضیان با مشکلاتی مواجه است.</p>
      <p>استانداری خراسان رضوی اعلام کرد: خراسان رضوی دومین استان کشور در زمینهٔ تراکنش مالی است، خلق پول، گردش مالی بالا و حضور زائران در خراسان رضوی برای بانک‌ها فرصت مغتنمی محسوب می‌شود که می‌توانند از آن استفاده کنند.</p>
      <p>
        <b>رتبه چهارم خراسان رضوی در سپرده‌های بانکی</b>
      </p>
      <p>وی افزود: بر اساس آمار رتبه خراسان رضوی در سال جاری در سپرده‌های بانکی چهارم و در پرداخت تسهیلات بیست و چهارم بوده است و از طرف دیگر 80 درصد بانک‌ها به شرکت‌های زیرمجموعه خود تسهیلات داده‌اند که بی‌عدالتی است.</p>
      <p>رزم حسینی به طرح مثلث توسعه اقتصادی ـ فرهنگی استان اشاره کرد و گفت: در قالب این طرح 128 میلیارد تومان تفاهم‌نامه سرمایه‌گذاری منعقد شده که برای تأمین بخشی از منابع مالی آن‌ها از طریق بانک‌ها در حال پیگیری هستیم.</p>
      <p>استاندار خراسان رضوی تأکید کرد: به دنبال این هستیم هرچقدر امکان دارد، اعتبارات مذکور در قالب پروژه‌های تعریف‌ شده در استان اجرایی شود، اما در این پروژه‌های تعریف‌ شده مشکلاتی از جمله اختیارات محدود برخی از بانک‌ها و بروکراسی پرداخت تسهیلات وجود دارد.</p>
      <p>وی با بیان اینکه خراسان رضوی قابلیت اجرای پروژه‌های اقتصادی در پنج حوزه سلامت، صنعت، معدن، کشاورزی و گردشگری با اعتباری بالغ‌بر 300 میلیارد تومان را داراست که در صورت فراهم شدن شرایط، بسته‌های آن تدوین می‌شود.</p>
      <p>
        <b>بانک‌ها بیش‌ازپیش از فعالیت‌های تولیدی و کشاورزی حمایت کنند</b>
      </p>
      <p>در بخش دیگری از این نشست رئیس‌کل دادگستری خراسان رضوی با تأکید بر اینکه بانک‌ها بیشتر از ظرفیت موجود از بخش‌های کشاورزی و تولیدی حمایت کنند، گفت:  مجموعه پولی و بانکی استان در مسیر حمایت از فعالیت‌های اقتصادی نگاه جدیدی داشته باشند.</p>
      <p>غلامعلی صادقی تأکید کرد: آمادگی داریم در صورت لزوم از مرکز پیگیری کنیم تا در زمینهٔ حمایت از فعالیت‌های اقتصادی، در شأن خراسان رضوی باشیم.</p>
    </article>
  </body>
</html>