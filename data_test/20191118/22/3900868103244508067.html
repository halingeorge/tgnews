<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562115/boyli-to-ktirio-ginetai-pio-prasino-ti-allazei-kai-poso-tha-kostisei"/>
    <meta property="og:site_name" content="NOOZ."/>
    <meta property="article:published_time" content="2019-11-18T22:12:00+00:00"/>
    <meta property="og:title" content="Βουλή: Το κτίριο γίνεται πιο «πράσινο» -Τι αλλάζει και πόσο θα κοστίσει"/>
    <meta property="og:description" content="Προχωρά σε έργα ενεργειακής αναβάθμισης με στόχο την μείωση του κόστους και της εκπομπής ρύπων ύψους 2,8 εκατομμυρίων ευρώ"/>
  </head>
  <body>
    <article>
      <h1>Βουλή: Το κτίριο γίνεται πιο «πράσινο» -Τι αλλάζει και πόσο θα κοστίσει</h1>
      <address>
        <time datetime="2019-11-18T22:12:00+00:00">18 Nov 2019, 22:12</time>
      </address>
      <p>
        <b>Προχωρά σε έργα ενεργειακής αναβάθμισης με στόχο την μείωση του κόστους και της εκπομπής ρύπων ύψους 2,8 εκατομμυρίων ευρώ</b>
      </p>
      <p>Μείωση κόστους 30% και μείωση εκπομπών άνθρακα κατά 40% φιλοδοξεί να επιτύχει η Βουλή με την έναρξη του έργου της ενεργειακής αναβάθμισης του κτιρίου.</p>
      <p>Ο διαγωνισμός για την υποβολή προσφορών θα λήξει στις 12 Δεκεμβρίου και πρόθεση το προέδρου της Βουλής<b> Κωνσταντίνου Τασούλα</b> είναι να ξεκινήσουν οι εργασίες το ταχύτερο δυνατόν.</p>
      <p>Το έργο θα διαρκέσει συνολικά <b>730 ημέρες.</b></p>
      <p>Η χαμηλοί ρυθμοί εκτέλεσης οφείλονται –πάντα σύμφωνα με τον πρόεδρο της Βουλής– στο ότι η Βουλή είναι εκτός από λειτουργικό κτίριο του κοινοβουλίου και μνημείο.</p>
      <p>Έτσι οι εργασίες θα εποπτεύονται από το υπουργείο πολιτισμού.</p>
      <p>Το έργο περιλαμβάνει αλλαγή 200 περίπου κουφωμάτων που θα αντικατασταθούν ώστε να μην υπάρχουν απώλειες ενέργειας. Επίσης θα γίνει αλλαγή στο σύνολο των υποδομών για την ύδρευση και το ηλεκτρικό δίκτυο.</p>
      <p>Ο συνολικός προϋπολογισμός<b>  </b>του έργου θα είναι <b>2.794.020,00 ευρώ</b></p>
      <h3>Τι θα αλλάξει στο κτίριο</h3>
      <p>Κατά τις εργασίες που θα γίνουν στο κτίριο της Βουλής, θα ξηλωθούν κλιματιστικές μονάδες από διάφορους χώρους του κτιρίου, όπως και σωληνώσεις των δικτύων ζεστού και κρύου νερού. Παράλληλα, θα εγκατασταθούν δύο συστήματα για τον κλιματισμό του κτιρίου της Βουλής και ένα κεντρικό σύστημα διαχείρισης που θα τα ελέγχει.</p>
      <p>Το πρώτο σύστημα κλιματισμού στο κτίριο της Βουλής θα αποτελείται από κεντρική παραγωγή ψυχρού και θερμού νερού μέσω υδρόψυκτων ψυκτών και τους υφιστάμενους λέβητες με καυστήρες φυσικού αερίου. Το δεύτερο σύστημα θα αποτελείται από 18 κεντρικές μονάδες αντλίες θερμότητας μεταβλητού ψυκτικού μέσου και 364 εσωτερικές μονάδες που θα τοποθετηθούν στις θέσεις των υφιστάμενων τοπικών κλιματιστικών μονάδων.</p>
      <p>Τέλος, σε ότι αφορά τις εξωτερικές παρεμβάσεις στο κτίριο της Βουλής, θα αντικατασταθούν 191 κουφώματα εξωτερικών όψεων και στο δώμα θα γίνει προσθήκη εξωτερικής θερμομόνωσης.</p>
      <figure>
        <img src="https://www.nooz.gr/Images/2000/2000/872918"/>
      </figure>
    </article>
  </body>
</html>