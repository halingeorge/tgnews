<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/stor-lacka-avslojar-irans-metoder-for-att-fa-kontroll-i-mellanostern/"/>
    <meta property="og:site_name" content="DN.SE"/>
    <meta property="article:published_time" content="2019-11-18T22:56:08+00:00"/>
    <meta property="og:title" content="Stor läcka avslöjar Irans metoder för att få kontroll i Mellanöstern"/>
    <meta property="og:description" content="Med spioner, mutor och utvalda diplomater arbetar Iran för att kontrollera Mellanösten. New York Times och The Intercept har tagit del av läckta dokument."/>
  </head>
  <body>
    <article>
      <h1>Stor läcka avslöjar Irans metoder för att få kontroll i Mellanöstern</h1>
      <address><time datetime="2019-11-18T22:56:08+00:00">18 Nov 2019, 22:56</time> by <a rel="author" href="https://www.dn.se/av/amanda-dahl/" target="_blank">Amanda Dahl</a></address>
      <p>
        <b>Genom spioner, mutor och särskilt utvalda diplomater arbetar Irans underrättelsetjänst hårt för att kontrollera sina grannländer, skriver <a href="https://www.nytimes.com/interactive/2019/11/18/world/middleeast/iran-iraq-spy-cables.html?action=click&amp;module=Top%20Stories&amp;pgtype=Homepage">New York Times</a>. <br/>Tillsammans med nättidningen <a href="https://theintercept.com/2019/11/18/iran-iraq-spy-cables/">The Intercept</a> har New York Times tagit del av 700 läckta dokument som detaljerat beskriver Irans underrättelsearbete. </b>
      </p>
      <p>Framför allt Irak, men även Syrien och Libanon lyfts fram av <a href="https://www.nytimes.com/interactive/2019/11/18/world/middleeast/iran-iraq-spy-cables.html?action=click&amp;module=Top%20Stories&amp;pgtype=Homepage">New York Times</a> som måltavlor för den iranska underrättelsetjänsten. De hundratals dokumenten – som innehåller interna telegram, rapporter och ekonomisk dokumentation – ger en detaljerad bild över Irans arbete för att säkra ett inflytande i regionen.</p>
      <p>Den utbredda underrättelseverksamhet som dokumenten vittnar om ska ha som huvudsyfte att hålla länderna i ett politiskt skick som passar det iranska styret. </p>
      <p>De utsända från iranska underrättelsetjänsten och från iranska militärorganisationen Islamiska revolutionsgardet arbetar parallellt i respektive land och rapporterar tillbaka till respektive huvudkontor i Iran. </p>
      <p>I Irak, Libanon och Syrien, som är säkerhetspolitiskt viktiga länder för Iran, är Islamiska revolutionsgardet helt i kontroll över Irans utrikespolitik. Ambassadörerna i de länderna väljs ut från det militära toppskiktet, inte från landets utrikesdepartement. </p>
      <p><b>Sedan första oktober</b> har Irak skakats av våldsamma protester mot landets regering. Demonstranternas vrede har till stor del vänts mot Iran, som många tror understödjer Iraks premiärminister Adel Abdul-Mahdi.</p>
      <p>De protesterande irakiernas farhågor bekräftas av de läckta dokumenten – några veckor efter att protesterna bröt ut besökte Qassim Suleimani, chef för specialstyrkan Quds som är en mäktig del inom Islamiska revolutionsgardet, Bagdad och det irakiska parlamentet. Syftet ska ha varit att övertyga en högt uppsatt tjänsteman i Irak att hjälpa premiärminister Abdul-Mahdi att behålla makten.</p>
      <p>Förutom underrättelsetjänstens egen personal mutas tjänstemän att gå Irans ärenden. Flera mutor finns dokumenterade i utläggsrapporter som nu läckt, däribland en post på 87,5 euro som ska ha spenderats på presenter till en kurdisk befälhavare i Irak.</p>
      <p>När USA drog tillbaka sina trupper ur Irak år 2011 värvade Iran flera spioner som tidigare arbetat för amerikanska CIA, bland annat ska Iran ha inlett en rekryteringsprocess för en spion inom USA:s utrikesdepartement. Iran ska ha betalat stora pengar för att spioner ska byta sida. Spionerna arbetar med att infiltrera politiska, religiösa och ekonomiska instanser i Irak, enligt dokumenten. </p>
      <p><b>De 700 sidorna uppges</b> vara den första kända stora läckan av säkerhetsklassat material i Iran. Dokumenten skickades anonymt till The Intercept som översatte dem från persiska till engelska och delade dem med New York Times. </p>
      <p>Reportrar från båda redaktionerna har sedan arbetat med att bekräfta dokumentens äkthet och bearbeta informationen. Det är inte känt vem som läckt dokumentet, men i ett krypterat meddelande ska källan sagt att syftet är att ”låta världen veta vad Iran gör i mitt land Irak.”</p>
      <p>
        <b>Läs mer: </b>
      </p>
      <p>
        <a href="https://www.dn.se/nyheter/varlden/michael-winiarski-iran-egentliga-maltavlan-for-protester-i-irak/">Michael Winiarski: Iran egentliga måltavlan för protester i Irak</a>
      </p>
    </article>
  </body>
</html>