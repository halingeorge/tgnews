<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/velvyslanec-ciny-kritizuje-zapad-za-vmesovani-do-deni-v-hongkongu-83092"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T22:12:24+00:00"/>
    <meta property="og:title" content="Velvyslanec Číny kritizuje Západ za vměšování do dění v Hongkongu"/>
    <meta property="og:description" content="Čínský velvyslanec v Londýně dnes obvinil některé země – včetně USA a Británie – z toho, že svými komentáři k dění v Hongkongu zasahují do vnitřních záležitostí Číny. Jak Liou Siao-ming dodal, některé západní země podle jeho slov veřejně podporují násilníky, kteří se protestů účastní."/>
  </head>
  <body>
    <article>
      <h1>Velvyslanec Číny kritizuje Západ za vměšování do dění v Hongkongu</h1>
      <address><time datetime="2019-11-18T22:12:24+00:00">18 Nov 2019, 22:12</time> by <a rel="author">ČTK</a></address>
      <p>Čínský velvyslanec v Londýně dnes obvinil některé země – včetně USA a Británie – z toho, že svými komentáři k dění v Hongkongu zasahují do vnitřních záležitostí Číny. Jak Liou Siao-ming dodal, některé západní země podle jeho slov veřejně podporují násilníky, kteří se protestů účastní.</p>
      <p>Protivládní protesty ve finančním centru se 7,5 milionu obyvatel trvají už šest měsíců. Situace v Hongkongu se dnes opět dramaticky vyhrotila, popsala agentura Reuters.</p>
      <p>Policie pokračovala v obléhání hongkongské Polytechnické univerzity, kde se zabarikádovalo asi 500 prodemokratických aktivistů. Policisté chtějí všechny demonstranty pozatýkat. Velká skupina protestujících se pokusila z univerzitního areálu uniknout, ale příslušníci bezpečnostních sil jim v tom zabránili za použití slzného plynu, gumových projektilů a obušků a přinutili je vrátit se zpátky.</p>
      <p>Čínský velvyslanec Liou Siao-ming dnes na tiskové konferenci v Londýně kritizoval západní vlády a média za jejich reakce na dění v regionu. „Některé západní země veřejně podporují extremisty a násilníky,“ prohlásil velvyslanec. „Americká Sněmovna reprezentantů schválila takzvaný zákon o lidských právech a demokracii v Hongkongu, kterým očividně zasahuje do záležitostí Hongkongu, což jsou vnitřní záležitosti Číny,“ dodal s tím, že i britská vláda a rovněž zahraniční výbor Dolní sněmovny zveřejnily zprávy s nevhodnými poznámkami ohledně Hongkongu.</p>
      <related>
        <a href="https://www.seznamzpravy.cz/clanek/jako-ve-valecne-zone-molotovy-pripravuji-po-stovkach-popsala-ceska-blokadu-univerzity-v-hongkongu-83081"/>
        <a href="https://www.seznamzpravy.cz/clanek/boj-o-posledni-univerzitu-hongkongska-policie-pouzila-na-studenty-slzny-plyn-83033"/>
      </related>
      <p>„Domnívám se, že když britská vláda kritizuje hongkongskou policii a kritizuje vládu v Hongkongu za zvládání situace, zasahuje tím do vnitřních záležitostí Číny,“ prohlásil velvyslanec Liou Siao-ming. „Vypadají, že se chovají vyváženě, nicméně ve skutečnosti se přiklánějí k jedné straně,“ dodal.</p>
      <p>V době, kdy se odehrávala jeho tisková konference, zveřejnila dosud své poslední prohlášení k Hongkongu právě i britská diplomacie. „Británie má vážné obavy z vyhrocení násilností jak ze strany protestujících, tak ze strany úřadů v oblasti univerzitních kampusů v Hongkongu,“ uvedl mluvčí britského ministerstva zahraničí. „Je nezbytné, aby těm, kteří utrpěli zranění, bylo umožněno podstoupit potřebné lékařské ošetření a aby byl všem, kteří chtějí oblast opustit, umožněn bezpečný odchod,“ dodal mluvčí s tím, že násilí musí skončit a obě strany by spolu měly zahájit „smysluplný politický dialog“.</p>
      <related>
        <a href="https://www.seznamzpravy.cz/clanek/o-co-se-ted-hraje-v-hongkongu-jeden-z-vudcu-promluvil-o-ctyrech-mesicich-nepokoju-82058"/>
        <a href="https://www.seznamzpravy.cz/clanek/sinolog-o-hongkongu-lamova-ze-sebe-udelala-diktatorku-rozkol-je-na-urovni-obcanske-valky-80142"/>
      </related>
      <p>O několik hodin později americký ministr zahraničí Mike Pompeo prohlásil, že Spojené státy jsou hluboce znepokojeny událostmi v Hongkongu. Dodal, že čínská komunistická strana musí dodržet dohodu, která zaručuje obyvatelům této bývalé britské kolonie jejich svobody. Čína spravuje Hongkong podle principu jedna země, dva systémy, což má oblasti zaručovat demokratické zřízení a autonomní výsady.</p>
    </article>
  </body>
</html>