<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/ipa-maik-pompeo-nomimoi-oi-israilinoi-epoikismoi"/>
    <meta property="og:site_name" content="euronews"/>
    <meta property="article:published_time" content="2019-11-18T22:51:12+00:00"/>
    <meta property="og:title" content="Μάικ Πομπέο: «Νόμιμοι οι ισραηλινοί εποικισμοί»"/>
    <meta property="og:description" content="Ο ΟΗΕ αλλά και το μεγαλύτερο τμήμα της διεθνούς κοινότητας θεωρούν τους οικισμούς παράνομους"/>
  </head>
  <body>
    <article>
      <h1>Μάικ Πομπέο: «Νόμιμοι οι ισραηλινοί εποικισμοί»</h1>
      <address><time datetime="2019-11-18T22:51:12+00:00">18 Nov 2019, 22:51</time> by <a rel="author">Apostolos Staikos</a></address>
      <figure>
        <img src="https://static.euronews.com/articles/stories/04/30/84/08/773x435_cmsv2_f0fb2490-0d9c-5e98-b1af-442f20cc6347-4308408.jpg"/>
      </figure>
      <p>Οι Ηνωμένες Πολιτείες προχώρησαν σε μια σημαντική αλλαγή στην πολιτική τους <a href="https://gr.euronews.com/2019/09/24/dytiki-oxthi-sygrouseis-palaistiniwn-israilinous-stratiwtes">απέναντι στο Ισραήλ.</a> Όπως ανακοίνωσε ο Μάικ Πομπέο, οι δεκάδες εβραϊκοί οικισμοί που έχουν ιδρυθεί από το Ισραήλ στην Δυτική Όχθη δεν αντίκεινται στο διεθνές δίκαιο. <a href="https://gr.euronews.com/2019/09/15/israel-netanyahu-ekloges-dytiki-oxthi-prosartisi">Ο Μπέντζαμιν Νετανιάχου</a> χαιρέτισε την απόφαση της Ουάσινγκτον, τονίζοντας ότι «επανορθώνει μια ιστορική αδικία» ενώ το υπουργείο Εξωτερικών ευχαρίστησε την κυβέρνηση του προέδρου Ντόναλντ Τραμπ για την υποστήριξή της στη χώρα.</p>
      <p><b><i>«Η κυβέρνηση Τραμπ αλλάζει την πολιτική της κυβέρνησης Ομπάμα ως προς τους ισραηλινούς οικισμούς. Η ίδρυση ισραηλινών πολιτικών οικισμών στη <a href="https://gr.euronews.com/2019/09/17/israel-adiaforoi-oi-palaistinioi-gia-tis-ekloges">Δυτική Όχθη</a> δεν είναι, καθαυτή, ασυμβίβαστη με το διεθνές δίκαιο»</i></b> δήλωσε ο Πομπέο.</p>
      <figure>
        <img src="https://static.euronews.com/articles/stories/04/30/84/18/808x577_cmsv2_ee83944b-c1d5-55bc-9ec9-e9d2e574e520-4308418.jpg"/>
      </figure>
      <p>Η απόφαση παρεκκλίνει σημαντικά από τη νομική γνωμοδότηση του αμερικανικού υπουργείου Εξωτερικών του 1978 που είχε αποφανθεί για τη μη νομιμότητα των οικισμών. Πλέον, στη <a href="https://gr.euronews.com/2019/06/26/apo-tin-eirini-stin-evimeria-xrimata-eirini-palaistini">Δυτική Όχθη</a> ζουν περίπου 600.000 Ισραηλινοί. Ο ΟΗΕ, αλλά και το μεγαλύτερο τμήμα της διεθνούς κοινότητας θεωρούν τους οικισμούς παράνομους.</p>
      <p>
        <b>Ταξιδιωτική οδηγία</b>
      </p>
      <p>Η αμερικανική πρεσβεία στην Ιερουσαλήμ εξέδωσε σήμερα ταξιδιωτική οδηγία προς τους Αμερικανούς που θέλουν να ταξιδέψουν στην Ιερουσαλήμ, τη Δυτική Όχθη και τη Γάζα, λίγο αφότου ο υπουργός Εξωτερικών των ΗΠΑ ανακοίνωσε ότι οι ΗΠΑ αμβλύνουν τη θέση τους σχετικά με τους εβραϊκούς οικισμούς.</p>
      <p><i>"Η αμερικανική πρεσβεία συστήνει στους Αμερικανούς πολίτες που βρίσκονται ή σκέφτονται να ταξιδέψουν στην ή μέσω της Ιερουσαλήμ, της Δυτικής Όχθης ή της Γάζας να παραμείνουν σε υψηλό επίπεδο επαγρύπνησης και να λαμβάνουν τα απαραίτητα μέτρα για να αυξήσουν την αντίληψη ασφαλείας τους δεδομένου του υφιστάμενου περιβάλλοντος</i>" τονίζεται στην ανακοίνωση.</p>
      <figure>
        <iframe data-src="https://twitter.com/euronewses/status/1196508291809120256" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Πρόσωπα και οργανώσεις που αντιτίθενται στην πρόσφατη ανακοίνωση του υπουργού Εξωτερικών ενδέχεται να στοχοθετήσουν αμερικανικές εγκαταστάσεις, αμερικανικά ιδιωτικά συμφέροντα και Αμερικανούς πολίτες"<b>.</b></p>
      <p>
        <b>Έντονη αντίδραση από Παλαιστίνη - Ιορδανία</b>
      </p>
      <p>Την έντονη αντίδραση των Παλαιστινίων και της Ιορδανίας προκάλεσε η απόφαση των ΗΠΑ να αλλάξουν την πολιτική τους απέναντι στους εβραϊκούς οικισμούς στα παλαιστινιακά εδάφη, τους οποίους δεν θεωρούν πλέον παράνομους.</p>
      <p><b>Εκπρόσωπος του Παλαιστίνιου προέδρου Μαχμούντ Αμπάς είπε ότι η απόφαση της Ουάσινγκτον <i>«είναι πλήρως αντίθετη με το διεθνές δίκαιο»</i>.</b> Οι ΗΠΑ "δεν έχουν τα προσόντα ή την άδεια να ακυρώνουν διατάξεις του διεθνούς δικαίου και δεν έχουν το δικαίωμα να νομιμοποιήσουν τους ισραηλινούς οικισμούς", ανέφερε σε ανακοίνωσή του ο Ναμπίλ Άμπου Ρουντέινα.</p>
      <figure>
        <iframe data-src="https://twitter.com/euronewses/status/1196521587459026944" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο υπουργός Εξωτερικών της Ιορδανίας Αϊμάν Σαφάντι προειδοποίησε ότι η αλλαγή στάσης των ΗΠΑ απέναντι στους εβραϊκούς οικισμούς στην κατεχόμενη Δυτική Όχθη θα έχει <b><i>«επικίνδυνες συνέπειες»</i></b> στις προοπτικές αναζωογόνησης της ειρηνευτικής διαδικασίας στη Μέση Ανατολή.</p>
      <p>Σε ανάρτησή του στο Twitter ο Σαφάντι χαρακτήρισε <b>παράνομους τους οικισμούς, προσθέτοντας ότι καταστρέφονται οι προοπτικές για μια λύση των δύο κρατών, με την οποία οι Παλαιστίνιοι θα συνυπάρχουν πλάι-πλάι με το Ισραήλ.</b> Η λύση αυτή, σύμφωνα με τις αραβικές χώρες, είναι ο μοναδικός τρόπος για να επιλυθεί αυτή η αραβοϊσραηλινή διένεξη δεκαετιών.</p>
      <h3>ΕΕ: Παράνομοι οι ισραηλινοί εποικισμοί</h3>
      <p>Η Ευρωπαϊκή Ένωση εξακολουθεί να θεωρεί ότι η εποικιστική δραστηριότητα του Ισραήλ στα κατεχόμενα παλαιστινιακά εδάφη είναι παράνομη με βάση το Διεθνές Δίκαιο και υπονομεύει τις προοπτικές για μια βιώσιμη ειρήνη στη Μέση Ανατολή.</p>
      <p>"Η ΕΕ καλεί το Ισραήλ να τερματίσει όλες τις εποικιστικές δραστηριότητες, σύμφωνα με τις υποχρεώσεις του ως δύναμη κατοχής", ανέφερε σε ανακοίνωσή της η επικεφαλής της ευρωπαϊκής εξωτερικής πολιτικής Φεντερίκα Μογκερίνι.</p>
      <h3>Τσαβούσογλου: Καμία ισχύ η απόφαση των ΗΠΑ</h3>
      <p>Επικριτικός ο Τούρκος υπουργός Εξωτερικών, Μεβλούτ Τσαβούσογλου, με ανάρτησή του στο Twitter, αναφέρει ότι η απόφαση των ΗΠΑ δεν έχει καμία ισχύ.«</p>
      <p>«Καμιά χώρα δεν είναι υπεράνω του Διεθνούς Δικαίου», τονίζει ο Τσαβούσογλου, προσθέτοντας ότι και οι δηλώσεις του τύπου «εγώ το έκανα και τελείωσε» δεν θα έχουν καμιά ισχύ από άποψης Διεθνούς Δικαίου.</p>
    </article>
  </body>
</html>