<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/lyashko-otrymav-pidozru-cherez-bijku-z-gerusom.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T22:39:11+00:00"/>
    <meta property="og:title" content="Ляшко отримав підозру через бійку з Герусом"/>
    <meta property="og:description" content="Ляшко отримав підозру через бійку з Герусом"/>
  </head>
  <body>
    <article>
      <h1>Ляшко отримав підозру через бійку з Герусом</h1>
      <h2>Запобіжний захід екснардепу обиратиме Бориспільський районний суд</h2>
      <address>
        <time datetime="2019-11-18T22:39:11+00:00">18 Nov 2019, 22:39</time>
      </address>
      <figure>
        <img src="https://1news.com.ua/wp-content/uploads/2019/11/20-13.jpg"/>
      </figure>
      <p>Екснародний депутат України Олег Ляшко у Бориспільській прокуратурі отримав підозру щодо нападу на народного депутата України Андрія Геруса. Окрім того, адвокату Ляшка вручено клопотання про обрання нардепу запобіжного заходу.</p>
      <p>Про це повідомляє 1NEWS.</p>
      <p>“Щойно заступник прокурора Борисполя Неродик вручив мені повідомленні про підозру. Мене звинувачують у тому, що я завдав легких тілесних ушкоджень і перешкоджав у діяльності державному діячу Герусу. Також мені, моєму адвокату, вручено клопотання про застосування запобіжного заходу взяття під варту без альтернативи”, – зазначив Ляшко.</p>
      <p>Ляшко повідомили про підозру за ч. 2 ст. 346 ККУ (Погроза або насильство щодо державного чи громадського діяча, а саме умисне заподіяння особам, зазначеним в частині першій цієї статті, середньої тяжкості тілесних ушкоджень чи легких тілесних ушкоджень, нанесення побоїв чи вчинення інших насильницьких дій у зв’язку з їх державною або громадською діяльністю – караються позбавленням волі на строк від 4 до 7 років – ред.).</p>
      <p>Запобіжний захід обиратиме Бориспільській районний суд. Наразі час та дата розгляду клопотання невідомі.</p>
      <p>Джерело: <a href="https://www.unn.com.ua/uk/news/1836386-lyashku-povidomili-pro-pidozru-cherez-biyku-z-gerusom">УНН</a></p>
    </article>
  </body>
</html>