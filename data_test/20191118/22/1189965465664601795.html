<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259745/pompeo-gia-tis-ipa-oi-israilinoi-oikismoi-sti-dytiki-oxthi-den-einai-paranomoi"/>
    <meta property="og:site_name" content="LiFO"/>
    <meta property="article:published_time" content="2019-11-18T22:59:00+00:00"/>
    <meta property="og:title" content="Πομπέο: Για τις ΗΠΑ οι ισραηλινοί οικισμοί στη Δυτική Όχθη δεν είναι παράνομοι"/>
    <meta property="og:description" content="Η Ουάσινγκτον δεν θεωρεί πλέον παράνομους τους ισραηλινούς οικισμούς στη Δυτική Όχθη, ανακοίνωσε ο Μάικ Πομπέο"/>
  </head>
  <body>
    <article>
      <h1>Πομπέο: Για τις ΗΠΑ οι ισραηλινοί οικισμοί στη Δυτική Όχθη δεν είναι παράνομοι</h1>
      <h2>Η Ουάσινγκτον δεν θεωρεί πλέον παράνομους τους ισραηλινούς οικισμούς στη Δυτική Όχθη, ανακοίνωσε ο Μάικ Πομπέο</h2>
      <address><time datetime="2019-11-18T22:59:00+00:00">18 Nov 2019, 22:59</time> by <a rel="author">NEWSROOM</a></address>
      <p>
        <b>Οι <a href="https://www.lifo.gr/tags/%CE%97%CE%A0%CE%91">ΗΠΑ</a> δεν θεωρούν πλέον ότι οι δεκάδες εβραϊκοί οικισμοί που έχουν ιδρυθεί από το <a href="https://www.lifo.gr/tags/%CE%99%CF%83%CF%81%CE%B1%CE%AE%CE%BB">Ισραήλ</a> στην κατεχόμενη <a href="https://www.lifo.gr/tags/%CE%94%CF%85%CF%84%CE%B9%CE%BA%CE%AE+%CE%8C%CF%87%CE%B8%CE%B7">Δυτική Όχθη</a> αντίκεινται στο διεθνές δίκαιο, ανακοίνωσε ο <a href="https://www.lifo.gr/tags/%CE%9C%CE%AC%CE%B9%CE%BA+%CE%A0%CE%BF%CE%BC%CF%80%CE%AD%CE%BF">Μάικ Πομπέο</a>.</b>
      </p>
      <p>«Η ίδρυση ισραηλινών οικισμών στη Δυτική Όχθη δεν είναι καθεαυτή ασύμβατη με το διεθνές δίκαιο», είπε ο επικεφαλής του Στέιτ Ντιπάρτμεντ, σε συνέντευξη Τύπου που παραχώρησε. Η απόφαση αυτή παρεκκλίνει από τη νομική γνωμοδότηση του υπουργείου Εξωτερικών των ΗΠΑ του 1978 που είχε αποφανθεί για τη μη νομιμότητα των οικισμών, όπου σήμερα ζουν 600.000 Ισραηλινοί.</p>
      <p>Ο ΟΗΕ και μεγάλο μέρος της διεθνούς κοινότητας θεωρούν παράνομους τους οικισμούς. «Αφού εξετάσαμε επιμελώς όλα τα επιχειρήματα αυτής της νομικής διαφωνίας (συμπεράναμε) ότι η ίδρυση αποικιών Ισραηλινών πολιτών στη Δυτική Όχθη δεν αντιτίθεται καθεαυτή στο διεθνές δίκαιο», είπε ο Πομπέο. Ο πρωθυπουργός του Ισραήλ Μπενιαμίν Νετανιάχου χαιρέτισε αμέσως την απόφαση της Ουάσινγκτον για τους οικισμούς τονίζοντας ότι «επανορθώνει μια ιστορική αδικία» ενώ το υπουργείο Εξωτερικών ευχαρίστησε την κυβέρνηση του προέδρου Ντόναλντ Τραμπ για την υποστήριξή της στη χώρα.</p>
      <p>Ο Νετανιάχου είχε προτείνει πρόσφατα την προσάρτηση από το Ισραήλ ενός μέρους των εβραϊκών οικισμών στην κατεχόμενη Δυτική Όχθη.</p>
      <p>
        <i>Με πληροφορίες από ΑΠΕ-ΜΠΕ/Reuters/AFP/Sputnik</i>
      </p>
    </article>
  </body>
</html>