<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3378929/lavrovdan-abdye-yonelik-elestiri-dunyayi-istikrarsizlastiriyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T22:55:00+00:00"/>
    <meta property="og:title" content="Lavrov'dan ABD'ye yönelik eleştiri: Dünyayı istikrarsızlaştırıyor"/>
    <meta property="og:description" content="Rusya Dışişleri Bakanı Sergey Lavrov, ABD'nin dünya üzerindeki eylemlerinin dünyayı kötü sonuçlara sürüklediğini belirtti."/>
  </head>
  <body>
    <article>
      <h1>Lavrov'dan ABD'ye yönelik eleştiri: Dünyayı istikrarsızlaştırıyor</h1>
      <h2>Rusya Dışişleri Bakanı Sergey Lavrov, ABD'nin dünya üzerindeki eylemlerinin dünyayı kötü sonuçlara sürüklediğini belirtti.</h2>
      <address>
        <time datetime="2019-11-18T22:55:00+00:00">18 Nov 2019, 22:55</time>
      </address>
      <p>Rusya Dışişleri Bakanı Sergey Lavrov, ABD’nin dünyanın istikrarına yönelik zarar verecek adımlar attığını söyledi.</p>
      <p>Belarus Dışişleri Bakanı Vladimir Makey ile başkent Moskova’daki görüşmesinin ardından düzenlediği basın toplantısında, ABD ile NATO’nun askeri alanındaki adımlarına ilişkin açıklama yapan Lavrov, ülkesinin sınırları yakınlarında NATO’nun askeri siyasi altyapısını güçlendirme yönündeki girişimlerinden endişe duyduklarını kaydetti.</p>
      <p>Silah kontrolü konusunda durumun giderek kötüleştiğini vurgulayan Lavrov, <b>“ABD, dünyanın mimari yapısını ve stratejik istikrarını bilinçli olarak bozuyor. Washington, Orta Menzilli Nükleer Kuvvetler Anlaşması’nı (INF) bozarak, gerginliğinin artmasına neden oldu”</b> dedi.</p>
      <p>ABD ile Avrupa Birliğinin (AB), tek taraflı yaptırımlar uyguladığına dikkati çeken Lavrov, <b>“ABD ve AB, tek taraflı yaptırımlarla Birleşmiş Milletlerin kararlarını çiğniyor. Tek taraflı yaptırımlar, güveni ciddi şekilde baltalıyor ve küresel ekonominin gelişimini engelliyor”</b> değerlendirmesinde bulundu.</p>
      <p>Normandiya dörtlüsü (Almanya, Fransa, Rusya, Ukrayna) liderler zirvesinin 9 Aralık’ta yapılacağını hatırlatan Bakan Lavrov, <b>“Zirve için gerekli şartlar oluştu. Özellikle zirve sahibi Fransa’nın Ukrayna konusunda belirsizlikleri gidermek için her türlü çabayı göstereceğini umuyoruz”</b> ifadelerini kullandı.</p>
      <p>Ukrayna’nın Eski Devlet Başkanı Petro Poroşenko’nun Normandiya formatı kapsamında alınan kararları sabote ettiğini belirten Lavrov, <b>“Ukrayna Devlet Başkanı Vladimir Zelenskiy tarafından kurulan hükümet ile uzun zaman çözülmeyen sorunları çözebildik”</b> diye ifade etti.</p>
    </article>
  </body>
</html>