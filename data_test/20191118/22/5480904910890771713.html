<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-svycarska-a-danska-jsou-dalsimi-postupujicimi-na-euro/1822660?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T22:43:00+00:00"/>
    <meta property="og:title" content="Fotbalisté Švýcarska a Dánska jsou dalšími postupujícími na Euro"/>
    <meta property="og:description" content="Gibraltar/Dublin - Fotbalisté Švýcarska a Dánska si jako osmnáctý a devatenáctý tým zajistili účast na mistrovství Evropy 2020. Švýcaři na závěr kvalifikační skupiny D zvítězili na hřišti Gibraltaru 6:1, Dánové v přímém souboji o postup remizovali 1:1 v Irsku a obsadili druhé místo."/>
  </head>
  <body>
    <article>
      <h1>Fotbalisté Švýcarska a Dánska jsou dalšími postupujícími na Euro</h1>
      <address><time datetime="2019-11-18T22:43:00+00:00">18 Nov 2019, 22:43</time> by <a rel="author" href="http://www.ctk.cz/" target="_blank">ČTK</a></address>
      <p>Gibraltar/Dublin - Fotbalisté Švýcarska a Dánska si jako osmnáctý a devatenáctý tým zajistili účast na mistrovství Evropy 2020. Švýcaři na závěr kvalifikační skupiny D zvítězili na hřišti Gibraltaru 6:1, Dánové v přímém souboji o postup remizovali 1:1 v Irsku a obsadili druhé místo.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574108356_P201911180939501.jpg"/>
        </figure>
        <figure>
          <img src="https://i3.cn.cz/6/1574108577_P201911180942701.jpg"/>
        </figure>
        <figure>
          <img src="https://i3.cn.cz/6/1574108596_P201911180942901.jpg"/>
        </figure>
        <figure>
          <img src="https://i3.cn.cz/6/1574108915_P201911180949101.jpg"/>
        </figure>
      </slideshow>
      <p>Na šampionátu, který se premiérově uskuteční ve 12 zemích, bude startovat 24 mužstev. Už dříve postoupily Česká republika, Anglie, Belgie, Finsko, Francie, Chorvatsko, Itálie, Německo, Nizozemsko, Polsko, Portugalsko, Rakousko, Rusko, Španělsko, Švédsko, Turecko a Ukrajina.</p>
      <p>Český tým je před úterním posledním hracím dnem kvalifikace velmi blízko, aby při losu Eura 30. listopadu v Bukurešti figuroval ve třetím ze čtyř výkonnostních košů. Svěřencům trenéra Jaroslava Šilhavého pomohli na dálku Řekové, kteří po obratu porazili Finsko 2:1. Seveřané skončí v tabulce druhých týmů za českým celkem a budou ve čtvrtém koši. Národní tým udrží pozici ve třetím koši, pokud Maďarsko senzačně nezvítězí ve Walesu o tři a více gólů a nevstřelí při tom zároveň aspoň pět branek.</p>
      <p>Švýcarsku by dnes sice k postupu stačila remíza, ale svěřenci Vladimira Petkovice v Gibraltaru neponechali nic náhodě. V desáté minutě se jako první trefil Cedric Itten, krátce po změně stran přidali další góly Ruben Vargas a Christian Fassnacht. V 74. minutě utkání lehce zdramatizoval Reece Styche, ale Loris Benito těsně poté vrátil hostům tříbrankový náskok. Pak si ještě druhou branku připsal Itten a v závěru uzavřel skóre švýcarský kapitán Granit Xhaka.</p>
      <p>Dánové už během první půle přišli v Dublinu o dva zraněné hráče Thomase Delaneyho a Andrease Corneliuse. Irové byli aktivnější, ale velkou příležitost si dlouho nevypracovali. Naopak hosté hned první šanci v 73. minutě proměnili díky Martinu Braithwaiteovi. Pět minut před koncem Matt Doherty vyrovnal, ale kýžený vítězný gól už ostrovní tým nestihl.</p>
      <p>Itálie rozstřílela Arménii 9:1, vyhrála i desátý duel ve skupině J a rekordní jedenácté utkání po sobě. Domácí už v úvodním poločase dali v Palermu čtyři branky. O dvě z nich se postaral kanonýr Ciro Immobile, trefili se i Nicoló Zaniolo a Nicoló Barella.</p>
      <p>Zaniolo skóroval i po změně stran, další italské branky přidali Alessio Romagnoli, Riccardo Orsolini a Federico Chiesa. Čestný úspěch hostů zaznamenal Edgar Babajan. Arméni utrpěli nejtvrdší porážku v historii, která překonala debakl 0:7 od Chile z roku 1997. "Azzurri" málem dorovnali historický triumf 9:0 nad USA z roku 1948.</p>
      <p>Španělsko v Madridu deklasovalo Rumunsko 5:0 a skupinu F ovládlo bez porážky. V prvním poločase skórovali dvakrát Gerard Moreno, jednou Fabián Ruiz a do vlastní branky zamířil Adrian Rus. Debakl hostů, za které odehrál celý zápas slávistický záložník Nicolae Stanciu, v nastavení dokonal střídající Mikel Oyarzabal.</p>
      <h4>Kvalifikace fotbalového ME 2020:</h4>
      <p>--------</p>
      <p>
        <b>Skupina D:</b>
      </p>
      <p>
        <b>Gibraltar: Gibraltar - Švýcarsko 1:6 (0:1)</b>
      </p>
      <p>Branky: 74. Styche - 10. a 84. Itten, 50. Vargas, 57. Fassnacht, 75. Benito, 86. Xhaka.</p>
      <p>
        <b>Dublin: Irsko - Dánsko 1:1 (0:0)</b>
      </p>
      <p>Branky: 85. Doherty - 73. Braithwaite.</p>
      <p>
        <b>Konečná tabulka:</b>
      </p>
      <ul>
        <li>1. | Švýcarsko | 8 | 5 | 2 | 1 | 19:6 | 17</li>
        <li>2. | Dánsko | 8 | 4 | 4 | 0 | 23:6 | 16</li>
        <li>3. | Irsko | 8 | 3 | 4 | 1 | 7:5 | 13</li>
        <li>4. | Gruzie | 8 | 2 | 2 | 4 | 7:11 | 8</li>
        <li>5. | Gibraltar | 8 | 0 | 0 | 8 | 3:31 | 0</li>
      </ul>
      <p>
        <b>Skupina F:</b>
      </p>
      <p>
        <b>Ta' Qali: Malta - Norsko 1:2 (1:1)</b>
      </p>
      <p>Branky: 40. P. Fenech - 7. King, 62. Sörloth.</p>
      <p>
        <b>Solna: Švédsko - Faerské ostrovy 3:0 (1:0)</b>
      </p>
      <p>Branky: 29. Andersson, 72. Svanberg, 80. Guidetti.</p>
      <p>
        <b>Madrid: Španělsko - Rumunsko 5:0 (4:0)</b>
      </p>
      <p>Branky: 33. a 43. G. Moreno, 8. Fabián Ruiz, 45.+1 vlastní Rus, 90.+2 Oyarzabal.</p>
      <p>
        <b>Konečná tabulka:</b>
      </p>
      <ul>
        <li>1. | Španělsko | 10 | 8 | 2 | 0 | 31:5 | 26</li>
        <li>2. | Švédsko | 10 | 6 | 3 | 1 | 23:9 | 21</li>
        <li>3. | Norsko | 10 | 4 | 5 | 1 | 19:11 | 17</li>
        <li>4. | Rumunsko | 10 | 4 | 2 | 4 | 17:15 | 14</li>
        <li>5. | Malta | 10 | 1 | 0 | 9 | 3:27 | 3</li>
        <li>6. | Faerské ostrovy | 10 | 1 | 0 | 9 | 4:30 | 3</li>
      </ul>
      <p>
        <b>Skupina J:</b>
      </p>
      <p>
        <b>Vaduz: Lichtenštejnsko - Bosna a Hercegovina 0:3 (0:0)</b>
      </p>
      <p>Branky: 64. a 72. Hodžič, 57. Čivič.</p>
      <p>
        <b>Atény: Řecko - Finsko 2:1 (0:1)</b>
      </p>
      <p>Branky: 47. Mantalos, 70. Galanopulos - 27. Pukki.</p>
      <p>
        <b>Palermo: Itálie - Arménie 9:1 (4:0)</b>
      </p>
      <p>Branky: 8. a 33. Immobile, 9. a 64. Zaniolo, 29. Barella, 72. Romagnoli, 75. Jorginho z pen., 78. Orsolini, 81. Chiesa - 79. Babajan.</p>
      <p>
        <b>Konečná tabulka:</b>
      </p>
      <ul>
        <li>1. | Itálie | 10 | 10 | 0 | 0 | 37:4 | 30</li>
        <li>2. | Finsko | 10 | 6 | 0 | 4 | 16:10 | 18</li>
        <li>3. | Řecko | 10 | 4 | 2 | 4 | 12:14 | 14</li>
        <li>4. | Bosna a Hercegovina | 10 | 4 | 1 | 5 | 20:17 | 13</li>
        <li>5. | Arménie | 10 | 3 | 1 | 6 | 14:25 | 10</li>
        <li>6. | Lichtenštejnsko | 10 | 0 | 2 | 8 | 2:31 | 2</li>
      </ul>
    </article>
  </body>
</html>