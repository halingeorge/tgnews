<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/cards/motorola-razr-erede-rasoio-ora-ha-schermo-pieghevole-abbiamo-usato-ecco-com-e/rasoio-2019_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Motorola Razr, l'erede del «rasoio» ora ha lo schermo pieghevole: lo abbiamo usato, ecco com’è"/>
    <meta property="og:description" content="Il marchio americano lancia la nuova versione del telefono diventato uno status symbol una quindicina di anni fa: ora è un “foldable phone”"/>
  </head>
  <body>
    <article>
      <h1>Motorola Razr, l'erede del «rasoio» ora ha lo schermo pieghevole: lo abbiamo usato, ecco com’è</h1>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Alessio Lana</a></address>
      <p>La prima cosa che salta agli occhi è la scocca (E poi il prezzo, 1.599 euro). L'avevamo già vista e infatti il nuovo Motorola Razr riprende la foggia di quel primo modello, il V3, uscito nel 2004 e diventato uno status symbol. È solo leggermente più largo e comunque le analogie con il passato sono finite qui. Appena si apre quella lucente scocca a conchiglia ecco apparire la peculiarità del nuovo Razr, uno schermo Oled da 6,2 pollici pieghevole. Il marchio americano in mano a Lenovo entra così nel novero dei marchi che hanno lanciato un foldable, ovvero Samsung e Huawei, ma la soluzione è diversa. Qui il formato è molto lungo e stretto (21:9 per la precisione) al contrario degli avversari che hanno preferito una superficie quadrata. Design a parte, le ragioni d'essere del nuovo Razr sono due. Avere un telefono piccolo fuori ma grande dentro e, più filosoficamente, attenuare la nostra dipendenza da smartphone. Per capire quest'ultima dobbiamo però guardare al secondo display, quello esterno.</p>
      <figure>
        <img src="https://images2.corriereobjects.it/methode_image/2019/11/18/Tecnologia/Foto%20Tecnologia/_0002_IMG_6471.jpg?v=201911191342"/>
      </figure>
      <aside>Scheda 1 di 8<br/><br/>INDIETRO<a href="https://www.corriere.it/tecnologia/cards/motorola-razr-erede-rasoio-ora-ha-schermo-pieghevole-abbiamo-usato-ecco-com-e/display-esterno.shtml"> AVANTI</a></aside>
    </article>
  </body>
</html>