<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598026/volivia-i-metavatiki-proedros-akyrose-taksidi-logo-quotapeilon-gia-ti-zoi-tisquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T22:38:00+00:00"/>
    <meta property="og:title" content="Βολιβία: Η μεταβατική πρόεδρος ακύρωσε ταξίδι λόγω &quot;απειλών για τη ζωή της&quot;"/>
    <meta property="og:description" content="Η μεταβατική πρόεδρος της Βολιβίας Τζανίν Άνιες αναγκάστηκε να αναβάλει ένα ταξίδι της σήμερα λόγω απειλών για τη ζωή της από μια &quot;εγκληματική οργάνωση&quot;,..."/>
  </head>
  <body>
    <article>
      <h1>Βολιβία: Η μεταβατική πρόεδρος ακύρωσε ταξίδι λόγω "απειλών για τη ζωή της"</h1>
      <address><time datetime="2019-11-18T22:38:00+00:00">18 Nov 2019, 22:38</time> by <a rel="author">SigmaLive</a></address>
      <p>Η μεταβατική πρόεδρος της Βολιβίας Τζανίν Άνιες αναγκάστηκε να αναβάλει ένα ταξίδι της σήμερα λόγω απειλών για τη ζωή της από μια "εγκληματική οργάνωση", όπως ανέφερε ένας εκπρόσωπος της κυβέρνησης.</p>
      <p> <br/>Η 52χρονη Άνιες επρόκειτο να επισκεφθεί την επαρχία Μπένι, στη βορειοανατολική Βολιβία, αλλά το ταξίδι ματαιώθηκε, είπε ο υπουργός Εσωτερικών Αρτούρο Μουρίγιο σε συνέντευξη Τύπου που παραχώρησε στη Λα Πας. Στην υπόθεση αυτή "εμπλέκονται" πρόσωπα από τη Βενεζουέλα, την Κούβα και την Κολομβία, πρόσθεσε, χωρίς να δώσει περισσότερες διευκρινίσεις. Αυτή η "εγκληματική ομάδα διαπιστώθηκε ότι σχεδίαζε μια επίθεση εναντίον της Άνιες", είπε ο υπουργός.<br/> <br/>Την Παρασκευή η κυβέρνηση είχε ζητήσει από Βενεζουελάνους αξιωματούχους να εγκαταλείψουν τη χώρα και κατηγόρησε την Κούβα ότι υποκινεί τις ταραχές. Τόσο η Κούβα όσο και η Βενεζουέλα ήταν στενοί σύμμαχοι του πρώην προέδρου Έβο Μοράλες, ο οποίος παραιτήθηκε την περασμένη εβδομάδα εν μέσω των κινητοποιήσεων και μετά τις καταγγελίες για νοθεία στις προεδρικές εκλογές της 20ής Οκτωβρίου. Ο Μοράλες έφυγε στο Μεξικό αλλά οι υποστηρικτές του πραγματοποιούν διαδηλώσεις, αποκλείουν δρόμους και συγκρούονται με τις δυνάμεις ασφαλείας.<br/> <br/>Συνολικά 23 άνθρωποι έχουν σκοτωθεί μέχρι τώρα σε αυτές τις ταραχές.<br/> <br/>ΑΠΕ - ΜΠΕ</p>
    </article>
  </body>
</html>