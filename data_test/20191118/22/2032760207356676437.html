<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89966"/>
    <meta property="og:site_name" content="Denník politika"/>
    <meta property="article:published_time" content="2019-11-18T22:35:04+00:00"/>
    <meta property="og:title" content="Finančná správa reaguje na Kočnerovu nahrávku a vylučuje, že by niekto dokázal mať vplyv na výkon kontrol"/>
    <meta property="og:description" content="18.11.2019 (Webnoviny.sk) – Finančná správa vylučuje, že by nejaký externý subjekt dokázal mať vplyv na procesy na finančnej správe týkajúce sa výkonu kontrol. Píše sa to v stanovisku, ktoré agentúre SITA poslala hovorkyňa finančnej správy Ivana Skokanová."/>
  </head>
  <body>
    <article>
      <h1>Finančná správa reaguje na Kočnerovu nahrávku a vylučuje, že by niekto dokázal mať vplyv na výkon kontrol</h1>
      <address><time datetime="2019-11-18T22:35:04+00:00">18 Nov 2019, 22:35</time> by <a rel="author">Webnoviny</a></address>
      <p>18.11.2019 (Webnoviny.sk) – Finančná správa vylučuje, že by nejaký externý subjekt dokázal mať vplyv na procesy na finančnej správe týkajúce sa výkonu kontrol. Píše sa to v stanovisku, ktoré agentúre SITA poslala hovorkyňa finančnej správy Ivana Skokanová.</p>
      <h3>Finančná správa sa od postupov dištancuje</h3>
      <p>Marian K. si podľa <a href="https://dennikn.sk/1654148/kocner-na-dalsej-nahravke-o-tajnej-dohode-s-ficom-ak-budem-mat-pokoj-ty-budes-premier/?ref=tit1">Denníka N</a> nahral rozhovor s podnikateľom v IT Michalom Suchobom. Ten od neho údajne prišiel pýtať peniaze za to, že finančná správa mu nebude kontrolovať dane. Marian K. mu povedal, že nechce platiť veľa, lebo má všetko dohodnuté s Ficom a v minulosti pomohol aj mecenášovi Smeru Jurajovi Širokému.</p>
      <p><i>„Od postupov zmienených v nahrávke sa jednoznačne dištancujeme a sme pripravení poskytnúť orgánom činným v trestnom konaní potrebnú súčinnosť. Zároveň prezidentka finančnej správy požiadala v tomto prípade o preverenie,“</i> píše sa v stanovisku finančnej správy s tým, že ak by sa potvrdila pravosť medializovaných informácií, naznačovalo by to, že by ktokoľvek mohol takýmto spôsobom zneužívať meno finančnej správy.</p>
      <h3>V Kočnerových firmách vraj vykonali 71 kontrol</h3>
      <p>Finančná správa vzhľadom na platnú legislatívu nemôže informovať o žiadnych konkrétnych procesoch finančnej správy, ktoré uplatňuje voči daňovým subjektom a ktoré využíva na zabezpečenie plnenia si povinností jednotlivých daňových subjektov.</p>
      <p><i>„To platí aj pre naše interné postupy – ich verejné komentovanie by bolo kontraproduktívne. Môžeme však informovať, že finančná správa si v prípade takmer tridsiatky firiem Mariana K. plnila svoje povinnosti zodpovedne. V jeho takmer tridsiatich spoločnostiach sme vykonali 71 daňových kontrol s celkovým nálezom niekoľko miliónov eur,“</i> píše sa v stanovisku.</p>
      <p>Viac k témam: <a href="https://www.webnoviny.sk/tag/dennik-n/"><u>Denník N</u></a>, <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/nahravka/"><u>nahrávka</u></a><br/>Zdroj: Webnoviny.sk – <a href="https://www.webnoviny.sk/financna-sprava-reaguje-na-kocnerovu-nahravku-a-vylucuje-ze-by-niekto-dokazal-mat-vplyv-na-vykon-kontrol/"><u>Finančná správa reaguje na Kočnerovu nahrávku a vylučuje, že by niekto dokázal mať vplyv na výkon kontrol</u></a> © SITA Všetky práva vyhradené.</p>
    </article>
  </body>
</html>