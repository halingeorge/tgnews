<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/den-chriazete-apantisi-stis-thrilikes-arloumpes"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T22:05:00+00:00"/>
    <meta property="og:title" content="Δεν χρειάζεται απάντηση στις «θρυλικές» αρλούμπες"/>
    <meta property="og:description" content="Με επιστολή του στη «Μ» ο Στέλιος Γρηγοριάδης γράφει για την αύξηση των εισιτηρίων και τις ανοησίες του δήθεν αδικημένου Ολυμπιακού"/>
  </head>
  <body>
    <article>
      <h1>Δεν χρειάζεται απάντηση στις «θρυλικές» αρλούμπες</h1>
      <h2>Με επιστολή του στη «Μ» ο Στέλιος Γρηγοριάδης γράφει για την αύξηση των εισιτηρίων και τις ανοησίες του δήθεν αδικημένου Ολυμπιακού</h2>
      <address><time datetime="2019-11-18T22:05:00+00:00">18 Nov 2019, 22:05</time> by <a rel="author">Στέλιος  Γρηγοριάδης</a></address>
      <p>Αγαπητή Metrosport,</p>
      <p>Αύξηση κατά 8% έχουμε στα εισιτήρια στις 10 πρώτες αγωνιστικές του φετινού Πρωταθλήματος, σε σύγκριση με το περσινό και, μάλιστα, σε κάθε αγωνιστική γίνεται ένας αγώνας λιγότερος, αφού πλέον το Πρωτάθλημα διεξάγεται με 14 ομάδες και όχι με 16. Φέτος έχουμε μέσο όρο 7.611 εισιτήρια, ενώ πέρσι είχαμε 6.320. Να προσθέσουμε δε ότι φέτος λείπει από το Πρωτάθλημα ο ΠΑΣ Γιάννινα, ο οποίος έκοβε περισσότερα εισιτήρια από όσα κόβει φέτος ο Βόλος.</p>
      <p>Παρ' όλα αυτά, η αύξηση των εισιτηρίων στα γήπεδα της μεγάλης κατηγορίας δεν μπορεί να αποτελεί επιχείρημα υπέρ της άποψης ότι εμπεδώνεται η εξυγίανση, ούτε καν απάντηση στις ανοησίες του δήθεν αδικημένου Ολυμπιακού, ο οποίος έχει το θράσος να ζητά από την κυβέρνηση να παρέμβει για να ξαναφέρει το ελληνικό ποδόσφαιρο στην ελεεινή κατάσταση στην οποία είχε βρεθεί, όντας πλήρως υποδουλωμένο στους ερυθρόλευκους μεγαλομετόχους. Κι αυτό γιατί η επιστροφή του φίλαθλου κόσμου στα γήπεδα δεν εξαρτάται μόνο από την αποκατάσταση της αξιοπιστίας του ποδοσφαίρου, αλλά και από άλλους παράγοντες.</p>
      <p>Την εξάλειψη της βίας από τα γήπεδα, τον εκσυγχρονισμό των γηπέδων, αλλά και τη βελτίωση του πειθαρχικού κώδικα, η οποία δυστυχώς ούτε φέτος το καλοκαίρι έγινε, ώστε να λειτουργούν ομαλά και να οδηγούνται σε ακριβοδίκαιες αποφάσεις οι λεγόμενοι “αθλητικοί δικαστές”. Αλλωστε, αν, για οποιουσδήποτε λόγους, προκύψει τελικά φέτος χαμηλότερος μέσος όρος εισιτηρίων από τον περισνό, τι θα σημαίνει αυτό; Οτι θα έχει δικαιωθεί ο Ολυμπιακός, που καταγγέλλει “σύστημα” το οποίο μονίμως τον αδικεί για να αναδείξει πρωταθλητή τον ΠΑΟΚ; Η μήπως θα σημαίνει ότι τα δύο τελευταία χρόνια δεν έγιναν βήματα προόδου στη διαιτησία με την κλήση ξένων διαιτητών και τη χρήση του, “κολοβού” έστω, “ελληνικού” VAR;</p>
      <p>Ουσιαστικά, για τις σαχλαμάρες του επίσημου Ολυμπιακού δεν χρειάζεται κανείς να μπει στον κόπο να αντιπαρατάξει επιχειρήματα. Αφήνουμε όλοι τις πέτρες να γελάνε κι αυτή είναι η καλύτερη απάντηση στους “φωστήρες” του Ολυμπιακού, που ούτε οι ίδιοι πιστεύουν αυτές τις αρλούμπες που έγραψαν στην επιστολή προς τον Λευτέρη Αυγενάκη. Και, βέβαια, περιμένουμε και ο υφυπουργός να κάνει το αυτονόητο. Να αηδιάσει με τη θρασύτητά τους και να τους βάλει στη θέση τους, αν τυχόν κάνει το λάθος να τους δεχτεί σε συνάντηση με αφορμή τη γελοία επιστολή τους.</p>
      <p>ΥΓ. Την επάνοδο των φιλάθλων στα γήπεδα θα την πανηγυρίσω μόνο όταν φτάσουμε στο σημείο να γίνονται όμορφα και ωραία αγώνες με παρόντες τους οπαδούς και των δύο ομάδων...</p>
      <p>Στέλιος Γρηγοριάδης</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/olotachos-pros-tin-kanonikotita-vadizi-ethniki-me-ton-fant-sip"/>
        <a href="http://www.metrosport.gr/article/ta-atermona-paramithia-tis-chalimas-ki-iraklis"/>
        <a href="http://www.metrosport.gr/article/file-afto-pou-ekane-tsitsipas-ine-megalitero-apo-to-euro-2004"/>
        <a href="http://www.metrosport.gr/article/gelia-theatriki-parastasi-apo-ton-olimpiakoapistefti-apofasi-avgenaki"/>
        <a href="http://www.metrosport.gr/article/sintomi-thitia-tou-angelou-stin-ethniki-itan-lathos-tou-grammenou"/>
        <a href="http://www.metrosport.gr/article/simantikes-epistrofes-ke-nea-diastasi-pou-dinoun"/>
      </related>
    </article>
  </body>
</html>