<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_19/omicidio-daphne-caruana-galizia-collabora-presunto-intermediario-aa750eb8-0ab4-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-18T22:00:00+00:00"/>
    <meta property="og:title" content="Omicidio Daphne Caruana Galizia: collabora presunto intermediario"/>
    <meta property="og:description" content="Un uomo, arrestato giovedì scorso, si è detto disponibile a rivelare informazioni preziosi sull’omicidio della cronista e blogger maltese in cambio della grazia. Gli esperti di Europol hanno ottenuto dalla magistratura il permesso di esaminare i dispositivi"/>
  </head>
  <body>
    <article>
      <h1>Omicidio Daphne Caruana Galizia: collabora presunto intermediario</h1>
      <h2>Un uomo, arrestato giovedì scorso, si è detto disponibile a rivelare informazioni preziosi sull’omicidio della cronista e blogger maltese in cambio della grazia. Gli esperti di Europol hanno ottenuto dalla magistratura il permesso di esaminare i dispositivi</h2>
      <address><time datetime="2019-11-18T22:00:00+00:00">18 Nov 2019, 22:00</time> by <a rel="author">Alessio Ribaudo</a></address>
      <p>Con le sue inchieste giornalistiche sulla corruzione e le mafie aveva fatto tremare Malta. La penna di Daphne Caruana Galizia, però, è stata spezzata per sempre il 16 ottobre 2017, ad appena 53 anni, facendo esplodere la sua auto fuori dalla casa di Bidnija. Un omicidio dalle tinte fosche da cui ancora non si era riuscito a tirare un ragno dal buco. Adesso, forse, la svolta. Gli inquirenti maltesi hanno arrestato, giovedì scorso, un uomo con l’accusa di essere l’intermediario fra i mandanti e gli esecutori materiali dell’omicidio della cronista. Sarebbe stato arrestato anche per una storia di riciclaggio e, una volta in cella, si è detta disponibile a vuotare il sacco in cambio di un’amnistia che, secondo il Times of Malta, sarebbe sul tavolo del presidente. Il primo ministro Joseph Muscat ha confermato ai giornalisti di aver firmato una lettera di raccomandazione per far ottenere la grazia una volta che la testimonianza sarà data e confermata in tribunale.</p>
      <h4>Le indagini</h4>
      <p>All’indagine stanno collaborando anche gli esperti dell’Europol, che hanno ottenuto dalla magistratura maltese il permesso di esaminare i dispositivi sequestrati al presunto intermediario nell’omicidio della giornalista e blogger. Gli investigatori sperano che dall’analisti dei dispositivi possano scaturire ulteriori elementi di prova, fa affiancare al resoconto del testimone chiave. Gli investigatori ritengono che l’intermediario abbia fatto da tramite tra la persona sospettata di avere ordinato l’omicidio della giornalista e gli autori materiali del delitto, oltre alle persone incaricate di reperire il dispositivo esplosivo. Tre uomini, i fratelli Alfred e George Degiorgio e Vince Muscat, sono stati accusati di avere azionato l’ordigno ma hanno sempre dichiarato di essere innocenti.</p>
      <h4>Chi era</h4>
      <p>«Ci sono corrotti ovunque si guardi, la situazione è disperata», aveva scritto nell’ultimo post sul suo seguito blog, Running Commentary, alle 14.35 del 16 ottobre 2017. Pochi minuti dopo, l’utilitaria su cui si stava allontanando da casa fu fatta saltare in aria con 400 chili di esplosivo. La cronista per trent’anni aveva denunciato i lati più oscuri dell’isola: dai traffici di droga alla corruzione ai più alti livelli politici passando per il riciclaggio di denaro sporco, al ruolo di Malta nello scandalo dei Panama Papers sino alle agromafie e il sistema della vendita della cittadinanza maltese. La famiglia Caruana Galizia si sta battendo per mantenere vivo il ricordo della giornalista e per ottenere giustizia. Lo scorso ottobre il figlio Matthew, dopo aver ricevuto la cittadinanza onoraria a Ronchi dei Legionari, ha spiegato: «Le cose a Malta sono molto difficili perché la campagna di odio contro la mia famiglia continua ancora e stanno continuando a combattere mia madre. Voi italiani ci ispirate per le cose brutte che avete vissuto, poliziotti giornalisti uccisi, così con il vostro esempio sento che le cose possano cambiare a Malta. Sto ricevendo questa cittadinanza non solo per me stesso ma per mia madre e per tutte le persone che a Malta stanno continuando a lottare. Questi eventi sono quindi importantissimi per la società e non lasciano le persone che combattono da sole». Chissà se Matthew sa che un uomo trucidato dalla mafia, proprio per le sue denunce giornalistiche pronunciate dai microfoni di una radio siciliana, diceva: «La mafia uccide, il silenzio pure». Si chiamava Peppino Impastato e anche lui aveva speso una vita per lottare in favore dei più deboli sfidando boss del calibro di Gaetano Badalamenti. Aveva 30 anni, quando la sua voce fu strozzata per sempre, nella notte fra l’otto e il nove maggio 1978. Due eroi civili dei nostri giorni.</p>
    </article>
  </body>
</html>