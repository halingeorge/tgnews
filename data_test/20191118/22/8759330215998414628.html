<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904292/denemarken-overleeft-ierse-stormloop-en-gaat-samen-met-zwitserland-naar-het-ek.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T22:43:00+00:00"/>
    <meta property="og:title" content="Denemarken blijft overeind in Dublin en vergezelt Zwitserland naar de EK-eindronde"/>
    <meta property="og:description" content="Denemarken en Zwitserland hebben zich op de laatste speeldag gekwalificeerd voor het Europees kampioenschap. De Scandinaviërs moesten in een vijandig Aviva Stadium in Dublin overeind zien te blijven tegen de Ieren en deden dat: 1-1. Zwitserland pakte een verwachte overwinning bij voetbaldwerg Gibraltar."/>
  </head>
  <body>
    <article>
      <h1>Denemarken blijft overeind in Dublin en vergezelt Zwitserland naar de EK-eindronde</h1>
      <address>
        <time datetime="2019-11-18T22:43:00+00:00">18 Nov 2019, 22:43</time>
      </address>
      <p>
        <b>Denemarken en Zwitserland hebben zich op de laatste speeldag gekwalificeerd voor het Europees kampioenschap. De Scandinaviërs moesten in een vijandig Aviva Stadium in Dublin overeind zien te blijven tegen de Ieren en deden dat: 1-1. Zwitserland pakte een verwachte overwinning bij voetbaldwerg Gibraltar.</b>
      </p>
      <p><b>Ierland - Denemarken 1-1<br/></b>De Ieren moesten winnen van Denemarken om het Europees kampioenschap via de reguliere kwalificatie te bereiken en gesteund door een uitverkocht en fanatiek publiek in Dublin probeerde de thuisploeg druk te krijgen op de Denen. Dat lukte in de eerste helft maar matig: Ierland kon niet en Denemarken wilde niet, waardoor de wedstrijd amper loskwam.</p>
      <p>Na rust besloot de ploeg van bondscoach Mick McCarthy om dan toch maar de aanval te zoeken. Via spits McGoldrick kwamen er ook wel wat kleine kansjes, maar tot echt grote mogelijkheden kwamen de Ieren niet. De eerste de beste kans die Denemarken in de tweede helft kreeg was wel raak. Martin Braithwaite strekte zijn been uit en promoveerde een voorzet vanaf rechts tot doelpunt.</p>
      <figure>
        <iframe data-src="https://twitter.com/ElevenSportsBEn/status/1196539532075663360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Met een kwartier op de klok leek de opgave voor Ierland daarmee onmogelijk te zijn. Opgeven deden de dappere groenen absoluut niet en via het hoofd van Matt Doherty werd het nog 1-1, maar in een nagelbijter van een slotfase viel er geen goal meer. Daarmee is Denemarken verzekerd van een ticket voor het EK van komende zomer en moet Ierland via de play-offs proberen om er alsnog bij te zijn in 2020.</p>
      <p><b>Gibraltar - Zwitserland 1-6</b><br/>Zwitserland wist zich met een zege op Gibraltar ook gekwalificeerd voor de eindronde in 2020 en dat dat zou gaan gebeuren was eigenlijk wel een formaliteit. Het Alpenland hoefde zich niet echt in te spannen en kwam dan ook relatief eenvoudig tot een 1-6 overwinning. De Zwitserse doelpunten kwamen op naam van Cedric Itten (twee goals), Ruben Vargas, Christian Fassnacht, Loris Benito en Granit Xhaka.</p>
      <p>De eretreffer van Gibraltar, uitgebreid gevierd door de mannen van de rots, kwam van de voet van Reece Styche. Zwitserland gaat na de eenvoudige driepunter samen met Denemarken naar het EK en eindigt als eerste in groep D. De Scandinaviërs worden met één puntje minder dan de Zwitsers tweede.</p>
    </article>
  </body>
</html>