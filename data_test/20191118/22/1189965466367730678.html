<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259744/dyo-nekroi-se-katarreysi-gefyras-sti-gallia-skotothike-15xrono-koritsi"/>
    <meta property="og:site_name" content="LiFO"/>
    <meta property="article:published_time" content="2019-11-18T22:30:00+00:00"/>
    <meta property="og:title" content="Δυο νεκροί σε κατάρρευση γέφυρας στη Γαλλία - Σκοτώθηκε 15χρονο κορίτσι"/>
    <meta property="og:description" content="Δυο άνθρωποι έχασαν τη ζωή τους όταν κατέρρευσε κρεμαστή γέφυρα νοτιοδυτικά της Γαλλίας"/>
  </head>
  <body>
    <article>
      <h1>Δυο νεκροί σε κατάρρευση γέφυρας στη Γαλλία - Σκοτώθηκε 15χρονο κορίτσι</h1>
      <h2>Δυο άνθρωποι έχασαν τη ζωή τους όταν κατέρρευσε κρεμαστή γέφυρα νοτιοδυτικά της Γαλλίας</h2>
      <address><time datetime="2019-11-18T22:30:00+00:00">18 Nov 2019, 22:30</time> by <a rel="author">NEWSROOM</a></address>
      <p>
        <b>Ένα 15χρονο κορίτσι και ένας οδηγός φορτηγού έχασαν τη ζωή τους όταν κατέρρευσε κρεμαστή γέφυρα νοτιοδυτικά της <a href="https://www.lifo.gr/tags/%CE%93%CE%B1%CE%BB%CE%BB%CE%AF%CE%B1">Γαλλίας</a>.</b>
      </p>
      <p>Δυο οχήματα έπεσαν στον ποταμό Ταρν, νότια της Τουλούζης, όταν η γέφυρα κοντά στο Mirepoix-sur-Tarn έπεσε περίπου στις 8 το πρωί της Δευτέρας. Πέντε ακόμη άτομα τραυματίστηκαν σοβαρά, ανάμεσά τους δυο διασώστες αλλά και ντόπιοι που προσπάθησαν να σώσουν τα θύματα.</p>
      <figure>
        <img src="https://www.lifo.gr/uploads/image/1569346/gefyra-gallia_-4-.jpg"/>
      </figure>
      <p>Η 15χρονη βρισκόταν μέσα σε αυτοκίνητο μαζί με την μητέρα της όταν κατέρρευσε η γέφυρα, σύμφωνα με τις τοπικές αρχές. Στον ποταμό έπεσε επίσης ένα φορτηγό, με την σορό του οδηγού να εντοπίζεται λίγο αργότερα στη διάρκεια της ολοήμερης επιχείρησης διάσωσης.</p>
      <p>Στις εικόνες που μεταδόθηκαν από την τηλεόραση διακρίνονται τα πίσω φώτα και ο προφυλακτήρας ενός αυτοκινήτου που έχει βυθιστεί στο νερό του ποταμού. Η μητέρα της 15χρονης και άλλοι δύο άνθρωποι ανασύρθηκαν ζωντανοί από το ποτάμι.</p>
      <figure>
        <img src="https://www.lifo.gr/uploads/image/1569349/gefyra-gallia_-7-.jpg"/>
      </figure>
      <figure>
        <img src="https://www.lifo.gr/uploads/image/1569348/gefyra-gallia_-6-.jpg"/>
      </figure>
      <figure>
        <img src="https://www.lifo.gr/uploads/image/1569345/gefyra-gallia_-2-.jpg"/>
      </figure>
      <p>Ο Eric Oget, δήμαρχος του Mirepoix-sur-Tarn, είχε προειδοποιήσει επανειλημμένα για το βάρος που αντέχει η γέφυρα, σχολιάζοντας πως οι οδηγοί ενδεχομένως αγνόησαν τις σχετικές πινακίδες που ήταν τοποθετημένες αριστερά και δεξιά.</p>
      <p>«Ανά περιόδους έχω δει πολύ βαρέα οχήματα να χρησιμοποιούν τη γέφυρα. Πάντα ήμασταν σε επαγρύπνηση μαζί με την τοπική αστυνομία, διενεργώντας ελέγχους, ώστε να τους σταματάμε όταν τους βλέπαμε, αλλά υπήρχαν φορές που δεν τους αντιλαμβανόμασταν», εξήγησε ο ίδιος.</p>
      <figure>
        <img src="https://www.lifo.gr/uploads/image/1569350/gefyra-gallia_-8-.jpg"/>
      </figure>
      <p>Η γέφυρα μήκους 155 μέτρων και πλάτους σχεδόν 7 μέτρων χρονολογείται από το 1931 και χαρακτηρίστηκε από τον Oget ως «πολύ σημαντικό σημείο στην περιοχή». Ανακαινίστηκε το 2003 και τελευταία φορά ελέγχθηκε πέρυσι, χωρίς να έχει δείξει κατασκευαστικά προβλήματα.</p>
      <p>Με πληροφορίες από BBC</p>
    </article>
  </body>
</html>