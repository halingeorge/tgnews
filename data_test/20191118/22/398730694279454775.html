<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/utredning-om-donald-trump-ljugit-i-rysslandsutredningen-inledd/"/>
    <meta property="og:site_name" content="DN.SE"/>
    <meta property="article:published_time" content="2019-11-18T22:37:28+00:00"/>
    <meta property="og:title" content="Utredning om Donald Trump ljugit i Rysslandsutredningen inledd"/>
    <meta property="og:description" content="USA:s representanthus har inlett en utredning gällande om Donald Trump ljugit när han besvarade frågor i den så kallade Rysslandsutredningen."/>
  </head>
  <body>
    <article>
      <h1>Utredning om Donald Trump ljugit i Rysslandsutredningen inledd</h1>
      <address><time datetime="2019-11-18T22:37:28+00:00">18 Nov 2019, 22:37</time> by <a rel="author" href="https://www.dn.se/av/amanda-dahl/" target="_blank">Amanda Dahl</a></address>
      <p>
        <b>USA:s representanthus har inlett en utredning gällande om Donald Trump ljugit i den så kallade Rysslandsutredningen. <br/>En domstol ska nu ta ställning till om representanthuset ska få ta del av hemliga dokument.</b>
      </p>
      <p>Representanthusets utredning gäller de nedskrivna svar som president Donald Trump gav till Robert Mueller, som ledde utredningen om Rysslands påverkan på det amerikanska valet 2016. </p>
      <p>Douglas Letter, chefsjurist i representanthuset, leder utredningsarbetet och försökte på måndagen övertala hovrätten i Washington DC att ge utredarna tillgång till nu hemligstämplat material från Rysslandsutredningen, skriver <a href="https://edition.cnn.com/2019/11/18/politics/house-investigating-trump-lying-to-mueller/index.html">CNN</a>. </p>
      <p><b>Representanthusets juridikutskott</b> har under flera månader försökt utreda om Donald Trump gjort sig skyldig till övergrepp i rättssak, i sin bredare granskning av eventuella påverkansförsök på Rysslandsutredningen. </p>
      <p>Utskottet har dock inte fått tillgång till Trumps tidigare kampanjchef Paul Manaforts vittnesmål från Högsta domstolen. Det är detta vittnesmål, som är kort beskrivet i Robert Muellers rapport, som enligt chefsjurist Douglas Letter ska visa att presidenten ljugit under utredningen. Han argumenterar vidare att informationen är en viktig del av det riksrättsförfarande som nu pågår mot Donald Trump. </p>
      <p>Domstolen ska ta ställning gällande vilken information representanthuset ska få tillgång till i arbetet med ett riksrättsförfarande.</p>
      <p><b>Presidentens utsaga som </b>representanthuset nu vill utreda gäller vilken information han fått av sin tidigare rådgivare Roger Stone. Under förra veckan <a href="https://www.dn.se/nyheter/varlden/trumps-radgivare-doms-for-logner-till-kongressen/">dömdes Stone för att fem gånger ha ljugit inför representanthusets underrättelseutskott, </a>bland annat om sina kontakter med Wikileaks – då Stone försökte förmå organisationen att ge honom hemliga uppgifter i läckta dokument från Demokraterna. Han dömdes även för att ha påverkat ett vittne och förhindrande av rättvisan. </p>
      <p>Högt uppsatta inom<b> </b>presidentens kampanjstab, bland annat Manafort, har i tidigare vittnesmål hävdat att Roger Stone kan ha informerat Donald Trump om sina kontakter med Wikileaks. Presidenten själv sade i Rysslandsutredningen att han inte har något minne av att ha diskuterat Wikileaks med Stone. </p>
    </article>
  </body>
</html>