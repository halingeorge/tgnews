<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/world/i-rosia-epistrefei-ta-polemika-ploia-stin-oukrania-ena-xrono-meta/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T19:10:12+00:00"/>
    <meta property="og:title" content="Η Ρωσία επιστρέφει τα πολεμικά πλοία στην Ουκρανία ένα χρόνο μετά"/>
    <meta property="og:description" content="Η Μόσχα παρέδωσε στο Κίεβο τα τρία πολεμικά πλοία που είχε συλλάβει πέρυσι, πριν από την προγραμματισμένη σύνοδο κορυφής για την ανατολική Ουκρανία."/>
  </head>
  <body>
    <article>
      <h1>Η Ρωσία επιστρέφει τα πολεμικά πλοία στην Ουκρανία ένα χρόνο μετά</h1>
      <h2>Η Μόσχα παρέδωσε στο Κίεβο τα τρία πολεμικά πλοία που είχε συλλάβει πέρυσι, πριν από την προγραμματισμένη σύνοδο κορυφής για την ανατολική Ουκρανία.</h2>
      <address><time datetime="2019-11-18T19:10:12+00:00">18 Nov 2019, 19:10</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η Ρωσία ανακοίνωσε ότι παρέδωσε στην Ουκρανία τρία πλοία του ουκρανικού πολεμικού ναυτικού που είχε κατάσχει  πέρυσι, κάτι το οποίο το Κίεβο επεδίωκε να γίνει πριν από μια τετραμερή ειρηνευτική διάσκεψη για την ανατολική Ουκρανία που προγραμματίζεται να γίνει τον ερχόμενο μήνα στο Παρίσι.</p>
      <p>Η παράδοση των πλοίων στο Κίεβο, η οποία επιβεβαιώθηκε από τα υπουργεία Εξωτερικών και των δύο χωρών, έγινε στην Μαύρη Θάλασσα ανοιχτά της ακτής της χερσονήσου της Κριμαίας, η οποία προσαρτήθηκε από τη Ρωσία το 2014.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <figure>
        <img src="https://www.in.gr/wp-content/uploads/2019/11/%CF%80%CE%BB%CE%BF%CE%B9%CE%B1-600x391.jpg"/>
      </figure>
      <p>Η Ρωσία είχε συλλάβει τα πλοία αυτά στην ίδια περιοχή, στο Στενό του Κερτς, τον περσινό Νοέμβριο, αφού είχε ανοίξει πυρ εναντίον τους και είχε τραυματίσει μερικούς ναύτες. Η Μόσχα είχε ανακοινώσει ότι τα ουκρανικά πολεμικά πλοία συνελήφθησαν καθώς είχαν εισέλθει στα χωρικά της ύδατα. Το Κίεβο είχε αρνηθεί την κατηγορία αυτή.</p>
      <p>Τον Σεπτέμβριο η Ρωσία είχε παραδώσει στην Ουκρανία τους ναύτες που επέβαιναν στα πλοία αυτά στο πλαίσιο συμφωνίας μεταξύ Μόσχας και Κιέβου για την ανταλλαγή κρατουμένων.</p>
      <p>Διάφορα ρωσικά μέσα ενημέρωσης είχαν μεταδώσει νωρίτερα ότι τα ουκρανικά πολεμικά πλοία θα παραδίδονταν σήμερα από τη Ρωσία στην Ουκρανία χωρίς τα πυρομαχικά τους και τα έγγραφά τους.</p>
      <p>Το ρωσικό υπουργείο Εξωτερικών ανέφερε σε ανακοίνωσή του ότι η Μόσχα θα απαντήσει σκληρά στο μέλλον σε όποιες παρόμοιες ναυτικές «προκλήσεις» κοντά στα σύνορά της.</p>
      <p>Το υπουργείο Εξωτερικών της Ουκρανίας ανακοίνωσε παράλληλα ότι τα τρία πολεμικά πλοία πλέουν προς το λιμάνι της Οδησσού.</p>
      <p>Στην ανακοίνωσή του το ουκρανικό ΥΠΕΞ σημείωσε επίσης ότι η πορεία των πλοίων αυτών τον περσινό Νοέμβριο, την οποία η Ρωσία ερμήνευσε ως παραβίαση των συνόρων της, ήταν ειρηνική και νόμιμη και ότι η Ουκρανία εξακολουθεί να προγραμματίζει να προσφύγει κατά της Ρωσίας για το θέμα αυτό στο Διεθνές Δικαστήριο για το Δίκαιο της Θάλασσας (ITLOS) στην Ολλανδία.</p>
      <p>Ο εκπρόσωπος του Κρεμλίνου Ντμίτρι Πεσκόφ δήλωσε σήμερα ότι η απόφαση της Ρωσίας για την επιστροφή στην Ουκρανία των πολεμικών πλοίων που είχε συλλάβει στο Στενό του Κερτς για παραβίαση των ρωσικών συνόρων δεν σχετίζεται κατά κανέναν τρόπο με το θέμα του Διεθνούς Δικαστηρίου για το Δίκαιο της Θάλασσας.</p>
      <h3>Άμβλυνση των τεταμένων σχέσεων Ρωσίας – Ουκρανίας</h3>
      <p>Παρά τις εντάσεις αυτές και άλλες που εξακολουθούν να υπάρχουν μεταξύ των δύο χωρών, η παράδοση των πολεμικών αυτών πλοίων είναι πιθανό να εκληφθεί ως ένα μέτρο οικοδόμησης εμπιστοσύνης ενόψει προγραμματισμένης συνόδου κορυφής για την ανατολική Ουκρανία.</p>
      <p>Περισσότεροι από 13.000 άνθρωποι έχουν σκοτωθεί στην σύγκρουση για περισσότερα από πέντε χρόνια στην ανατολική Ουκρανία ανάμεσα σε φιλορώσους αυτονομιστές και τις ουκρανικές κυβερνητικές δυνάμεις.</p>
      <p>Οι σχέσεις ανάμεσα στην Ουκρανία και τη Ρωσία κατέρρευσαν μετά την προσάρτηση από την Μόσχα της χερσονήσου της Κριμαίας, μετά την οποία η Δύση επέβαλε κυρώσεις στη Ρωσία. Ο Ουκρανός πρόεδρος Βολοντίμιρ Ζελένσκι κέρδισε με συντριπτικά ποσοστά τις προεδρικές εκλογές του Απριλίου στην Ουκρανία υποσχόμενος να δώσει τέλος στην σύγκρουση αυτή.</p>
      <h4>Το Παρίσι χαιρετίζει την εξέλιξη αυτή</h4>
      <p>Ο Εμανουέλ Μακρόν χαιρέτισε σήμερα την επιστροφή από τη Ρωσία τριών ουκρανικών πολεμικών πλοίων, μια κίνηση που «συμβάλλει στην ενίσχυση της εμπιστοσύνης» μεταξύ της Μόσχας και του Κιέβου ενόψει της συνόδου κορυφής για την Ουκρανία στις 9 Δεκεμβρίου στο Παρίσι, ανακοίνωσε η γαλλική προεδρία.</p>
      <figure>
        <img src="https://www.in.gr/wp-content/uploads/2019/11/ImgSrc-59-600x400.jpg"/>
      </figure>
      <p>Ο αρχηγός του γαλλικού κράτους έκανε το σχόλιο αυτό κατά τη διάρκεια τηλεφωνικής του συνομιλίας με τον Ρώσο ομόλογό του Βλαντίμιρ Πούτιν σήμερα, η οποία αφορούσε την προετοιμασία της συνόδου αυτής όπου θα μετάσχουν επίσης ο πρόεδρος της Ουκρανίας Βολοντίμιρ Ζελένσκι και η καγκελάριος της Γερμανίας  Άνγκελα Μέρκελ.</p>
      <h4>Τετραμερής Γαλλίας – Γερμανίας – Ρωσίας – Ουκρανίας</h4>
      <p>Οι ηγέτες της Γαλλίας, της Γερμανίας, της Ρωσίας και της Ουκρανίας θα συναντηθούν στο Παρίσι στις 9 Δεκεμβρίου σε μια προσπάθεια να υπάρξει πρόοδος στις προσπάθειες για μια ειρηνική λύση στην σύγκρουση στην ανατολική Ουκρανία, είχε ανακοινώσει την Παρασκευή η γαλλική προεδρία.</p>
      <p>Ο Πεσκόφ επιβεβαίωσε σήμερα ότι η τετραμερής σύνοδος κορυφής για την ανατολική Ουκρανία θα διεξαχθεί στις 9 Δεκεμβρίου στη Γαλλία, σημειώνοντας ότι οι προετοιμασίες για την διεξαγωγή της βρίσκονται στο τελικό στάδιο.</p>
      <p>Το Κρεμλίνο επιβεβαίωσε ότι ο Βλαντίμιρ Πούτιν θα μετάσχει στην τετραμερή διεθνή σύνοδο σε μια προσπάθεια να προωθηθούν οι προσπάθειες για μια ειρηνική λύση στη σύγκρουση στην ανατολική Ουκρανία.</p>
      <p>Τελευταία ένδειξη αυτής της αναθέρμανσης ήταν η ανακοίνωση της τετραμερούς συνόδου κορυφής στο Παρίσι, κατά την οποία θα συναντηθούν για πρώτη φορά οι πρόεδροι της Ρωσίας και της Ουκρανίας.</p>
      <p>Καμιά σύνοδος κορυφής υπό αυτό το σχήμα που αποκαλείται «Νορμανδία» δεν έχει πραγματοποιηθεί από το 2016. Αυτό το φόρουμ είναι που οργανώνει την προβλεπόμενη από τις συμφωνίες του Μινσκ ειρηνευτική διαδικασία που υπογράφηκαν το 2015.</p>
      <p>Σε συνέντευξη Τύπου σήμερα στη Μόσχα, ο υπουργός Εξωτερικών Σεργκέι Λαβρόφ είπε ότι ελπίζει το Παρίσι «να καταβάλει κάθε δυνατή προσπάθεια για την άρση οποιασδήποτε αμφιβολίας και για να επιβεβαιώσει η σύνοδος κορυφής το απαραβίαστο και την απουσία εναλλακτικής από την εφαρμογή των συμφωνιών του Μινσκ».</p>
      <p>Ο υπουργός Εξωτερικών της Γερμανίας Χάικο Μάας αναμένεται αύριο στο Κίεβο για να βοηθήσει στην προετοιμασία της συνόδου. Θα έχει επαφές με την ουκρανική ηγεσία και θα μεταβεί στη γραμμή του μετώπου.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/18/greece/i-tyfli-gata-pou-kakopoiithike-sti-folegandro-vrike-zesti-agkalia/">Η τυφλή γάτα που κακοποιήθηκε στη Φολέγανδρο βρήκε ζεστή αγκαλιά</a>
      </p>
    </article>
  </body>
</html>