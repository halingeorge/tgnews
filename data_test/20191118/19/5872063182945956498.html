<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560692/kabana-7-eton-stin-kritikia-pou-peiraze-timologia-tis-etaireias-opou-ergazotan/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T19:21:15+00:00"/>
    <meta property="og:title" content="«Καμπάνα» 7 ετών στην Κρητικιά που «πείραζε» τιμολόγια της εταιρείας όπου εργαζόταν"/>
    <meta property="og:description" content="Η κομπίνα της απέφερε… παράνομο κέρδος άνω των... 150.000 ευρώ"/>
  </head>
  <body>
    <article>
      <h1>«Καμπάνα» 7 ετών στην Κρητικιά που «πείραζε» τιμολόγια της εταιρείας όπου εργαζόταν</h1>
      <address><time datetime="2019-11-18T19:21:15+00:00">18 Nov 2019, 19:21</time> by <a rel="author">Αγγελίνος Νικόλας</a></address>
      <p>
        <b>Η κομπίνα της απέφερε… παράνομο κέρδος άνω των... 150.000 ευρώ</b>
      </p>
      <p>Συνολική ποινή κάθειρξης 7 ετών επιβλήθηκε τελικά στην 36χρονη Κρητικιά, η οποία φέρεται να είχε αποκομίσει παράνομο κέρδος άνω των... 150.000 ευρώ, προβαίνοντας σε μια απίστευτη κομπίνα σε βάρος της εταιρείας στην οποία εργαζόταν επί σειρά ετών.</p>
      <p>Η γυναίκα δικάστηκε και καταδικάστηκε σήμερα από το Τριμελές Εφετείο Κακουργημάτων Ανατολικής Κρήτης.</p>
      <p>Η κατηγορούμενη δούλευε σε υποκατάστημα αντιπροσωπίας τσιγάρων, αναψυκτικών και τροφίμων, στην ευρύτερη περιοχή του Ηρακλείου, και ήταν υπεύθυνη για την είσπραξη χρημάτων από τις πωλήσεις τσιγάρων.</p>
      <p>Σύμφωνα με το κατηγορητήριο, “πείραζε” τα τιμολόγια: Με τον τρόπο αυτό, η 36χρονη κατηγορείται ότι μέσα σε μια οκταετία (2006-2014) έβαλε στην τσέπη της συνολικά 152.000 ευρώ!</p>
      <p>Η ίδια αρνήθηκε σήμερα τις κατηγορίες, ωστόσο κρίθηκε ένοχη από το δικαστήριο. Της αναγνωρίστηκε, πάντως, το ελαφρυντικό του πρότερου σύννομου βίου.</p>
      <p>Σημειώνεται, εξάλλου, ότι το δικαστήριο χορήγησε αναστέλλουσα δύναμη στην έφεσή της. Αυτό σημαίνει ότι παραμένει ελεύθερη μέχρι το δευτεροβάθμιο δικαστήριο.</p>
    </article>
  </body>
</html>