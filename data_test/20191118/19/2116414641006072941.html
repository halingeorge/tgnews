<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/replica-la-taierea-porcilor-un-primar-din-jude-ul-gala-i-vrea-s-nfiin-eze-o-asocia-ie-pentru-protec-ia-drepturilor-r-melor-1317373"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-18T19:03:00+00:00"/>
    <meta property="og:title" content="Replica la taierea porcilor: Un primar din judeţul Galaţi vrea să înfiinţeze o asociaţie pentru protecţia drepturilor râmelor"/>
    <meta property="og:description" content="Un primar din judeţul Galaţi a anunţat că va înfiinţa o asociaţie de protecţie a drepturilor râmelor, în replică la recentele reglementări stabilite de Ministerul Agriculturii cu privire la tăierea porcilor din gospodăriile ţărăneşti."/>
  </head>
  <body>
    <article>
      <h1>Replica la taierea porcilor: Un primar din judeţul Galaţi vrea să înfiinţeze o asociaţie pentru protecţia drepturilor râmelor</h1>
      <address><time datetime="2019-11-18T19:03:00+00:00">18 Nov 2019, 19:03</time> by <a rel="author">ZIUA NEWS</a></address>
      <p>
        <b>Un primar din judeţul Galaţi a anunţat că va înfiinţa o asociaţie de protecţie a drepturilor râmelor, în replică la recentele reglementări stabilite de Ministerul Agriculturii cu privire la tăierea porcilor din gospodăriile ţărăneşti.</b>
      </p>
      <p>Laurenţiu Gâdei, primarul oraşului Târgu Bujor - a fost ales pe listele PSD, după la precedentul mandat a ajuns primar din partea APP (PDL+UNPR) - spune că râmele au drepturi, dat fiind că mor în chinuri groaznice atunci când sunt agăţate de pescari în cârligele undiţelor, deci şi ele ar trebui asistate de veterinari la sacrificare, la fel ca porcii.</p>
      <p>„Nu-i corect faţă de alte animale. De aceea, anunţ în premieră că înfiinţez o asociaţie care va milita pentru respectarea drepturilor râmelor. De râme nu se ocupă nimeni, eu sunt pescar şi sunt conştient de chinurile prin care trec. Râmele sunt eutanasiate de pescari în mod barbar, fără anestezie şi fără medic veterinar. Trebuie să schimbăm ceva", a declarat, în mod cât se poate de ironic, Laurenţiu Gâdei, primarul oraşului Tg.Bujor.</p>
      <p>Acesta a mărturisit că i-a venit ideea de a înfiinţa o astfel de asociaţie în momentul în care a aflat despre ordinul fostului ministru al Agriculturii, Petre Daea (PSD), privitor la obligativitatea prezenţei unui medic veterinar la sacrificarea porcilor de Crăciun. Edilul spune că regula impusă de autorităţile centrale este imposibil de aplicat, deoarece nu există nici 1% din numărul de veterinari necesar.</p>
      <p>„Estimez că de Crăciun vor fi sacrificate în zonă (N.R.: oraşul Tg.Bujor şi satele componente Moscu şi Umbrăreşti) între 300 şi 500 de animale. De obicei, porcii sunt sacrificaţi în acelaşi timp, durează o săptămână. Stau şi mă întreb cum va reuşi un medic veterinar să ajungă la toate gospodăriile. Va fi haos, mi se pare imposibil de aplicat aşa ceva. Este o chestie năstruşnică, asta cu porcii. Noi avem un singur medic veterinar care are un asistent", a precizat Laurenţiu Gâdei.</p>
      <p>Edilul a precizat că la fel de controversată este şi prevederea (emisă tot în mandatul ministrului Petre Daea) potrivit căreia ţăranii care au mai mult de 5 porci (fie ei şi purcei) trebuie neapărat fie să scape de ei, fie să-şi înfiinţeze o fermă, minimum cu statul de asociaţiei familială (ceea ce însemnă înregistrarea la Oficiul Registrului Comerţului, la Finanţe şi la Direcţia Agricolă).</p>
      <p> </p>
    </article>
  </body>
</html>