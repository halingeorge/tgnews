<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717874/%D8%A8%D8%B1%D8%B1%D8%B3%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D9%88%D8%B2%DB%8C%D8%B1-%D8%AC%D9%87%D8%A7%D8%AF-%DA%A9%D8%B4%D8%A7%D9%88%D8%B1%D8%B2%DB%8C-%D8%AF%D8%B1-%D8%AC%D9%84%D8%B3%D9%87-%DA%A9%D9%85%DB%8C%D8%B3%DB%8C%D9%88%D9%86-%DA%A9%D8%B4%D8%A7%D9%88%D8%B1%D8%B2%DB%8C-%D9%85%D8%AC%D9%84%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-11-18T19:25:22+00:00"/>
    <meta property="og:title" content="بررسی استیضاح وزیر جهاد کشاورزی در جلسه کمیسیون کشاورزی مجلس"/>
    <meta property="og:description" content="یک عضو کمیسیون کشاورزی مجلس از بررسی استیضاح وزیر جهاد کشاورزی در جلسه این کمیسیون خبر داد."/>
  </head>
  <body>
    <article>
      <h6 class="kicker">نماینده مردم بهشهر مطرح کرد؛</h6>
      <h1>بررسی استیضاح وزیر جهاد کشاورزی در جلسه کمیسیون کشاورزی مجلس</h1>
      <address><time datetime="2019-11-18T19:25:22+00:00">18 Nov 2019, 19:25</time> by <a rel="author">عرفان حاجی‌پروانه</a></address>
      <p>یک عضو کمیسیون کشاورزی مجلس از بررسی استیضاح وزیر جهاد کشاورزی در جلسه این کمیسیون خبر داد.</p>
      <p>علی‌محمد شاعری در گفت‌وگو با ایسنا در مورد جلسه امروز (دوشنبه، 27 آبان) کمیسیون کشاورزی، آب و منابع طبیعی مجلس شورای اسلامی گفت: در جلسه امروز استیضاح وزیر جهاد کشاورزی مطرح شد. نمایندگان استیضاح‌کننده و وزیر جهاد کشاورزی در جلسه حضور داشتند و گفت‌وگو و پرسش و پاسخ بین آن‌ها مطرح شد.</p>
      <p>این عضو کمیسیون کشاورزی مجلس با بیان این‌که رسیدگی به استیضاح وزیر جهاد کشاورزی ادامه دارد، گفت: اگر استیضاح‌کنندگان در مذاکرات بعدی قانع نشوند نمایندگان، استیضاح را به صحن علنی مجلس ارجاع خواهند کرد.</p>
      <p>نماینده مردم بهشهر در مجلس در پاسخ به این پرسش که آیا تاثیر اصلاح قیمت بنزین بر قیمت محصولات کشاورزی در جلسه کمیسیون مطرح شد یا خیر؟، اظهار کرد: در جلسه امروز چنین موضوعی مورد بحث قرار نگرفت اما باید بگویم که حمل‌ونقل محصولات کشاورزی از طریق گازوئیل است و از آن‌جا که گازوئیل افزایش قیمت نداشته است، افزایش قیمت بنزین تاثیر مستقیمی بر افزایش قیمت محصولات کشاورزی نخواهد داشت.</p>
      <p>انتهای پیام</p>
    </article>
  </body>
</html>