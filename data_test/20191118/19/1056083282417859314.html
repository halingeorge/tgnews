<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717876/%D8%AF%D9%88%D8%B1%D9%87%D9%85%DB%8C-%D9%85%D8%A7%D9%84%DB%8C-%D9%88-%D9%BE%D9%88%D9%84%DB%8C-%D8%AF%D8%B1-%D8%AC%D8%B2%DB%8C%D8%B1%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-18T19:42:50+00:00"/>
    <meta property="og:title" content="دورهمی مالی و پولی در جزیره"/>
    <meta property="og:description" content="جزیره کیش بار دیگر میزبان بازیگران مالی و پولی اقتصاد ایران بود، البته با غیبت دو رئیس کل؛ یکی در حوزه مالی و دیگری پولی."/>
  </head>
  <body>
    <article>
      <h1>دورهمی مالی و پولی در جزیره</h1>
      <address><time datetime="2019-11-18T19:42:50+00:00">18 Nov 2019, 19:42</time> by <a rel="author">زهرا شکری</a></address>
      <p>جزیره کیش بار دیگر میزبان بازیگران مالی و پولی اقتصاد ایران بود، البته با غیبت دو رئیس کل؛ یکی در حوزه مالی و دیگری پولی.</p>
      <p>به گزارش ایسنا، نمایشگاه بین‌المللی بانک، بیمه و بورس و خصوصی‌سازی بار دیگر و برای ششمین‌بار در جزیره کیش آغاز به‌کار کرد و جمعی از مسئولان و کارکنان حوزه مالی و پولی گرد یکدیگر جمع شدند.</p>
      <p>البته نمایشگاه امسال از نظر حضور مدیران ارشد چندان پُررنگ نبود و در مراسم افتتاحیه غیبت همتی- رئیس‌کل بانک مرکزی - و - محمدی- رئیس سازمان بورس مشهود بود و در مجموع از مدیران بانک مرکزی کسی حضور نداشت.<br/>اما در مراسم افتتاحیه این نمایشگاه چند تن از مسئولان بیمه‌ای و بورسی، مناطق آزاد و بخش خصوصی در اظهارات خود مسایلی را مطرح کردند که عمدتا به اهمیت تامین مالی توجه داشت که از کانال بیمه و بورس باید پررنگ‌تر شود.</p>
      <ul>
        <li>
          <b>*بیمه‌ها پررنگ شوند</b>
        </li>
      </ul>
      <p>محور اظهارات سلیمانی - رئیس کل بیمه مرکزی - به توسعه بیمه و افزایش ضریب نفوذ آن‌ها و همچنین توجه به افزایش سهم بیمه در سرمایه‌گذاری در بازار مالی اختصاص داشت.</p>
      <p>رئیس کل بیمه مرکزی با گله از تمایل بیمه‌ها به بودن در بانک‌ها، گفت که در حال حاضر بین ۲۰ تا ۳۰ درصد منابع بیمه‌ها در بازار سرمایه، سرمایه‌گذاری شده که امیدواریم در سال ۱۳۹۹ به ۴۰ درصد برسد.</p>
      <p>وی  اهمیت نفوذ بیمه در کشور را مورد توجه قرار داد و اعلام کرد که در حال حاضر ضریب نفوذ بیمه در ایران به ۲.۴ درصد می‌رسد در حالی‌که باید طبق برنامه ششم توسعه به هفت درصد برسد.</p>
      <p>سلیمانی به کم بودن سهم بیمه‌های زندگی اشاره کرد و گفت که اکنون حدود ۱۱ میلیون نفر در ایران تحت پوشش بیمه زندگی هستند در حالی که در کشورهای توسعه‌یافته ۶۰ درصد جمعیت تحت پوشش این بیمه قرار دارند.</p>
      <ul>
        <li>
          <b>*تامین مالی ۸۱ هزار میلیاردی بورس</b>
        </li>
      </ul>
      <p>اما، امیری- معاون نظارت بر بورس سازمان بورس- که در این مراسم حضور داشت، وضعیت شفافیت در بورس و شاخص‌های مربوطه را محور اظهاراتش قرار داد  و گفت که در حال حاضر  شفافیت در ارائه به‌موقع اطلاعات مالی در بازار سرمایه به ۹۱ درصد رسیده است.<br/>وی گفت: شاخص عدم ارائه اطلاعات نیز که در چهار سال گذشته منفی و ۳۴ درصد بود در مدت اخیر به حدود دو درصد رسیده است. بر این اساس شفافیت موجود باعث می‌شود شرکت‌های شفاف‌تری در بورس داشت و از این بازار برای تامین مالی استفاده کرد.</p>
      <p>معاون نظارت بر بورس سازمان بورس همچنین گزارشی از وضعیت تامین مالی از کانال بازار سرمایه ارائه کرد و گفت: از ابتدای سال‌جاری تاکنون از محل بازار سرمایه حدود ۸۱ هزار میلیارد تومان تامین مالی شده است.</p>
      <ul>
        <li>
          <b>*۵۴ درصد صادرات ایران به کشورهای همسایه است</b>
        </li>
      </ul>
      <p>اما سلاح‌ورزی- نائب رئیس اتاق ایران- که از بخش خصوصی در این نمایشگاه حضور داشت، به برخی دلایل مقاومت در برابر تحریم‌ها اشاره و بر اهمیت نقش بخش خصوصی در شرایط خاص فعلی تاکید کرد.<br/>وی گفت که از ۴۴ میلیارد دلار صادراتی که ایران داشته، ۲۴ میلیارد دلار معادل ۵۴ درصد به کشورهای همسایه بوده است.<br/>سلاح‌ورزی گفت که رونق صادرات غیرنفتی به کشورهای همسایه از دلایل مهم تاب‌آوری اقتصاد در برابر تحریم‌هاست.<br/>وی این مطلب را هم گفت که از مجموع واردات ۱۶ کشور منطقه که بیش از ۱۰۰۰ میلیارد دلار است، سهم ایران تنها ۲۴ میلیارد دلار یعنی دو درصد کل واردات این کشورها بوده است.</p>
      <ul>
        <li>
          <b>*خبرهای تازه از مدیرعامل منطقه آزاد کیش</b>
        </li>
      </ul>
      <p>مدیرعامل منطقه آزاد کیش نیز که به نوعی میزبان این روزهای بازیگران مالی و پولی کشور است، از سرمایه‌گذاران خارجی خواست تا بدون توجه به فشارهای آمریکا، برای سرمایه‌گذارای به ایران بیایند.</p>
      <p>وی همچنین از راه‌اندازی بورس بین‌الملل تا پایان سال (۱۳۹۸) و همچنین تولید ارزهای دیجیتال به‌زودی در مناطق آزاد خبر داد.</p>
      <p>بعد از سخنرانی‌های انجام‌شده در مراسم افتتاحیه، مسئولان مربوطه برای افتتاح رسمی نمایشگاه به محل آن رفتند و از غرفه‌های بانکی، بیمه‌ای و بورسی بازدید کردند.</p>
      <p>انتهای پیام</p>
    </article>
  </body>
</html>