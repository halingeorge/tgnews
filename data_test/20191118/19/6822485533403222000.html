<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827159.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T19:02:00+00:00"/>
    <meta property="og:title" content="«تیراندازی جمعی» دیگر در کالیفرنیا؛ ۱۰ نفر کشته یا زخمی شدند"/>
    <meta property="og:description" content="به گزارش فارس، پلیس کالیفرنیا می‌گوید یکشنبه شب بر اثر تیراندازی در جریان یک مهمانی در شهر «فرسنو»، دستکم چهار مرد کشته شده‌اند."/>
  </head>
  <body>
    <article>
      <h1>«تیراندازی جمعی» دیگر در کالیفرنیا؛ ۱۰ نفر کشته یا زخمی شدند</h1>
      <address>
        <time datetime="2019-11-18T19:02:00+00:00">18 Nov 2019, 19:02</time>
      </address>
      <p>پلیس آمریکا می‌گوید بر اثر تیراندازی در یک مهمانی در شهری در کالیفرنیا دستکم ۴ نفر کشته و ۶ تن هم زخمی شده‌اند.</p>
      <p>به گزارش فارس، پلیس کالیفرنیا می‌گوید یکشنبه شب بر اثر تیراندازی در جریان یک مهمانی در شهر «فرسنو»، دستکم چهار مرد کشته شده‌اند.</p>
      <p>به نوشته پایگاه «فرسنو بی»، در این حادثه که سومین تیراندازی جمعی در کالیفرنیا در کمتر از یک هفته گذشته است، شش نفر هم زخمی شده‌اند.</p>
      <p>در آمریکا، به تیراندازی‌های کور که به سمت جمعیت انجام می‌شود و تلفات بر جای می‌گذارد، «تیراندازی جمعی» (Mass shooting) گفته می‌شود. آمریکا بیشترین آمار تیراندازی‌های جمعی در جهان را دارد.</p>
      <p>به گفته پلیس، مهاجم مخفیانه وارد محل برگزاری این مهمانی شده و به سمت ده‌ها نفری که در حال تماشای یک مسابقه فوتبال بوده‌اند، تیراندازی کرده است.</p>
      <p>«بیل دولی» سخنگوی پلیس فرسنو در این مورد گفته است: «آنچه می‌دانیم این است که این دورهمی خانوادگی و دوستانه در حیاط بوده است. همه در حال تماشای فوتبال بوده‌اند که مظنون ناشناس به ساختمان نزدیک شده، پنهانی به حیاط رفته و شروع به تیراندازی کرده است.»</p>
      <p>قوانین سهل‌گیرانه حمل سلاح در آمریکا که به سبب نفوذ لابی‌های کارخانه‌های ساخت اسلحه همچنان بدون تغییر باقی مانده‌اند، تیراندازی را به یکی از دلایل اصلی مرگ و میر در آمریکا بدل کرده‌اند. سالانه بیش از ۳۰ هزار نفر در آمریکا در حوادث مرتبط با سلاح جان خود را از دست می‌دهند.</p>
    </article>
  </body>
</html>