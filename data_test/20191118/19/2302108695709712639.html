<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/live-spania-romania-meciul-tristei-figuri.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T19:41:59+00:00"/>
    <meta property="og:title" content="Spania – România 5-0. Vamos a Mamaia!"/>
    <meta property="og:description" content="România a pierdut cu 5-0 meciul cu Spania de la Madrid, ultimul din preliminariile Campionatului European de Fotbal 2020. O nouă rușine pentru tricolorii"/>
  </head>
  <body>
    <article>
      <h1> Spania – România 5-0. Vamos a Mamaia! </h1>
      <address><time datetime="2019-11-18T19:41:59+00:00">18 Nov 2019, 19:41</time> by <a rel="author">Florin Marinescu</a></address>
      <p>România a pierdut cu 5-0 meciul cu Spania de la Madrid, ultimul din preliminariile Campionatului European de Fotbal 2020. O nouă rușine pentru tricolorii suspectați de port ilegal de ghete de fotbal, ultimul meci pentru selecționerul Cosmin Contra, probabil singurul om mai detestat decât Liviu Dragnea în aceste momente.</p>
      <p>Meciul a avut doar o miză de orgoliu pentru România, care a ratat deja calificarea din grupe și așteaptă mini-turneul din primăvară pentru ultima șansă de a ajunge la Campionatul European pe care îl găzduiește.</p>
      <p><b>Citește mai jos cronica în timp real a meciului</b>:</p>
      <p>Final de meci. S-a terminat coșmarul</p>
      <p>
        <b>Min 92: Gol Oyarzabal! Spania – România 5-0. Șut din întoarcere de la 18 m, fără speranță pentru Tătărușanu.</b>
      </p>
      <p><b>Min 90</b>: Am trăit să văd și asta: a driblat în cascadă Busquets, omul care driblează o dată pe cincinal. Cam aici suntem</p>
      <p><b>Min 88:</b> Ocazie Pablo Alcacer, intrat între timp la spanioli, după o serie de câteva pase cu Morata la care fundașii români au căzut în admirație</p>
      <p><b>Min 86</b>: Încă o ocazie pentru Spania, șut puțin pe lângă poartă de la 18 m al lui Busquets</p>
      <p><b>Min 85</b>: O imagine deplorabilă lăsată de România acasă la Atletico Madrid, echipa sinonimă cu lupta până la sacrificiu</p>
      <p><b>Min 84</b>: Încă un corner pentru Spania. dar scăpăm după ce ibericii se joacă pur și simplu lângă careul nostru</p>
      <p><b>Min 82</b>: Meciul e încheiat, se joacă doar pentru că e nevoie să treacă cele 90 de minute regulamentare</p>
      <p><b>Min 76</b>: Corner pentru România. Parcă au mișcat mai mult românii în repriza asta. Am avut chiar și serii de 3 pase consecutive!</p>
      <p><b>Min 73</b>. A ieșit Hagi, înlocuit de Nistor, câinele roșu dinamovist.</p>
      <p><b>Min 72</b>: Lovitură liberă de la 30 de metri, bate Hagi direct în zid!</p>
      <p><b>Min 69:</b> Deja e umilitor, jenant. Spaniolii au la fiecare fază un călcâi, o pasă pe la spate, un artificiu tehnic. Lipsă de respect? Poate, dar respectul se câștigă, nu se moștenește. Or, la cum au jucat românii azi, merită tot atât respect cât creatorii fake-news-urilor cu Barna și Iohannis</p>
      <p><b>Min 66:</b> Cicâldău (proaspăt intra în locul lui Răzvan Marin) i-a dat o pasă superbă cu călcâiul lui George Pușcaș, dar ce folos. Era – ați ghicit – în offside</p>
      <p><b>Min 63</b>: S-a plictisit cam toată lumea de la eveniment: spaniolii că nu au adversar, românii că nu au chef, Contra că nu are nimic mai bun de făcut, spectatorii că așteptau un meci, nu un antrenament. Nu știu de ce se agită așa tare arbitrul</p>
      <p><b>Min 61</b>: Ianis Hagi a încercat o cursă rapidă pe dreapta, dar după 1,5 m a frânat ca să ia și ”obiectul” cu el, iar faza s-a stins rapid</p>
      <p><b>Min 58:</b> Au trecut 13 minute din repriza secundă și Spania nu a dat gol. Selecționerul Robert Moreno, în pericol să fie demis pentru productivitate scăzută</p>
      <p><b>Min 57</b>: Șut Morata de la distanță, mult peste poartă</p>
      <p><b>Min 56</b>: Încă o bară Spania: Morata, șut din unghi în bara dreaptă a porții lui Tătărușanu</p>
      <p><b>Min 55</b>: Cascadorii râsului cu fundașul Rus: a făcut o cursă de vreo 40 de metri, singur cu portarul, dar când să tragă și-a dat cumva cu stângul în dreptul și s-a terminat totul în ridicol</p>
      <p><b>Min 52</b>: E nedrept totuși că antrenorii nu pot fi schimbați în timpul meciului, așa cum sunt jucătorii. De ex Contra: e clar că la pauză ar fi cedat bucuros locul. Sigur se găsea rapid un doritor: Reghe, Ionuț Chirilă, alți selecționeri wannabe ar fi intrat rapid în tol</p>
      <p><b>Min 51</b>: Ratare uriașă a lui Sergio Ramos, fundașul central ajuns vârf de atac. Își permit să mai facă și aroganțe 🙂</p>
      <p><b>Min 49:</b> Corner Spania, Tătărușanu reține și dă o pasă bună. Apoi încă una bună, și gata. Spaniolii par singuri pe teren, stânjeniți de niște jaloane galbene care se mișcă aleatoriu, după tactica unui anume domn Brown</p>
      <p><b>Min 48</b>: Să spun că de trei minute românii au atins mingea de 4 ori și au avut o singură pasă? Nu spun</p>
      <p>
        <b>Min 46: A început repriza secundă. Brrrr</b>
      </p>
      <p><b>Pauză</b>. Scorul nu spune chiar totul despre prima repriză. Pe lângă ocaziile Spaniei și lipsa ocaziilor României, mai e de adăugat un lucru: sigur tricolorii poartă lenjerie cu un număr mai mic care-i împiedică să alerge. Nu pot să cred că e vorba de indolență, ar fi de necrezut la niște puști dornici de afirmare. Sigur e o problemă mecanico-fiziologică, o cauză obiectivă care nu-i lasă să-și dea drumul la joc. Contra ar trebui să ceară sancționarea magazinerului care a încurcat mărimile. Sau poate ghetele sunt de vinilin și mingea nu are aderență bună? Cine știe, istoricii vor dezlega peste ani misterul…</p>
      <p><b>Pauză. </b>Spania – România 4-0, iar așteptările pentru repriza a doua sunt terifiante.</p>
      <p>
        <b>Min 45. Autogol Adrian Rus după centrarea lui Gerard Moreno, Spania – România 4-0. Nimic de spus</b>
      </p>
      <p>Min 45: Erori ridicole de tehnică ale tricolorilor care stârnesc ilaritate pe stadion. Râd spaniolii, râd și românii</p>
      <p>
        <b>Min 43: Gol Spania. Spania – România 3-0, gol Moreno. Centrare Gaya din stânga, Moreno era singur în careul mic ca un supraviețuitor miraculos al unei Apocalipse stranii care a decimat doar jucătorii din careu de 16 metri al României. Și gol, simplu</b>
      </p>
      <p><b>Min 41</b>: Un nou offside al lui Pușcaș, dar greșit semnalizat. Oricum, jjocul cu pase lungi pe Pușcaș e mai degrabă rudimentar, de anii 70, ușor de descifrat de fundașii spanioli</p>
      <p><b>Min 39:</b> Fază frumoasă a Spaniei, dar Moreno nu a ajuns la deschiderea inteligentă a lui Busquets. Ce încântare să-i vezi pe acești geometri iberici ai gazonului cum desenează trasee impecabile</p>
      <p><b>Min 37: </b>Corner Spania. Nu pot scăpa de senzația că spaniolii nici măcar nu forțează la 100% din potențial. Poate că se simt datori față de românii din tribune 🙂</p>
      <p><b>Min 36</b>: Galben pentru fundașul Nedelcearu pentru o intrare neglijentă la Saul</p>
      <p><b>Min 35</b>: Sper ca spaniolii să știe că suntem la fotbal, nu la tenis, unde e obligatoriu să ajungi la 6 ca să iei setul</p>
      <p>
        <b>Min 33: Spania – România 2-0. Gol Spania, Gerard Moreno! A fost un corner bătut de Fabian Ruiz, iar Moreno a reluat cu capul nestingherit de pe la 12 metri, mingea a intrat agonizant de încet pe lângă Tătărușanu</b>
      </p>
      <p><b>Min 30</b>: Hagi a ratat acum o pasă care ar fi pus România pe un contraatac periculos. A riscat cu o centrare din prima, interceptată de Busquets. Ce fază ar fi ieșit!</p>
      <p><b>Min 29</b>: Spania a liniștit jocul și îl stăpânește imperial. Din când în când mai apar mici breșe, create mai ales de pasele lui Hagi jr, singurul român care pare din același film cu spaniolii</p>
      <p><b>Min 27</b>: O încercare de contraatac, dar Răzvan Marin se încurcă reciproc cu mingea</p>
      <p><b>Min 25</b>: Ianis Hagi, pasă luminoasă pentru Pușcaș, dar atacantul era într-un offside milimetric. Păcat, Pușcaș ar fi rămas singur cu portatul Kepa</p>
      <p><b>Min 24</b>: Sergio Busquets, cartonaș galben pentru un fault urât la Ianis Hagi, scăpat pe la jumătatea terenului</p>
      <p><b>Min 21:</b> Spania nu e permanent în jumătate României, e permanent în ultima treime a terenului României. Diferența e uriașă, e aproape dureros să vezi cât de totală e dominarea Spaniei.</p>
      <p><b>Min 20</b>: Cazorla, șut peste poartă din 18 m. La 34 de ani, Cazorla e mai vioi și mai agil decât mulți dintre tricolorii care au în jur de 20 de ani</p>
      <p><b>Min 18</b>: Lovitură liberă Spania, Santi Cazorla (ce jucător minunat, cu o istorie teribilă) centrează periculos, dar Tătărușanu scoate cumva, cu pumnul</p>
      <p><b>Min 15</b>: Ocazie mare a lui Gerard Moreno, șut indolent din 15 metri în blocajul lui Rus, cu toată poarta în fața. Senzația pe care o lasă spaniolii e de antrenament oficial</p>
      <p><b>Min 12:</b> A doua ocazie a României, Rus cu capul, după cornerul scos de Pușcaș. Cum zic gazetarii profesioniști de fotbal: o răbufnire de orgoliu a tricolorilor 🙂</p>
      <p><b>Min 11</b>: O ocazie și pentru România, venită din nimic, după greșeala lui Martinez, Hagi a interceptat și i-a trimis lui Pușcaș, al cărui șut a fost respins greu în corner de Kepa</p>
      <p><b>Min. 10</b>. Pentru cei care văd meciul LIVE la tv sau pe net, mai bine închideți monitorul, să nu vă faceți sânge rău încă de la începutul săptămânii. Pentru cei care citesc aici, ca să înțelegeți dezechilibrul din teren, e ca și cum Iohannis ar participa la un duel de improvizație de rapp contra lui Eminem</p>
      <p>
        <b>Min 8: Spania – România 1-0. Gol Spania! Fabian Ruiz, șut simplu din 6 metri după o serie de șuturi, reflexe ale lui Tătărușanu, centrări și, în general, o ploaie de șanse ale Spaniei</b>
      </p>
      <p>Min 7: Încă o ocazie pentru Spania, șut Santi Cazorla de la 16 m lateral stânga cu efect în transversală, aproape de vinclu. Cam ca Del Piero (sau Ilie Dumitrescu) pe vremuri, pentru cei mai experimentați, cam ca Florinel Coman în zi bună</p>
      <p><b>Min 6:</b> Ce ocazie pentru Morata! Centrare impecabilă a lui Gaya din stânga, vârful spaniol a fost blocat în ultima secundă</p>
      <p><b>Min 4</b>: Gol Gaya din centrarea lui Morata, dar a fost fault în atac. Ce arbitru salon!</p>
      <p><b>Min 3</b>: Saul, șut pe lângă poartă de la 18 m. Era singur-singurel, mai ceva ca Dăncilă în seara alegerilor europarlamentare în sediul PSD, scăpat de mijlocașii centrali</p>
      <p><b>Min 3</b>: Gerard cu capul peste poartă din cornerul de mai devreme. Prima ocazie, am scăpat ușor</p>
      <p><b>Min 2</b>: Corner pentru Spania. Deja tremurăm 🙂</p>
      <p><b>Min. 1</b>. Spania începe meciul sus. Are nevoie de victorie pentru o tragere la sorți mai ușoară la Campionatul European</p>
      <ul>
        <li>Imnul României a fost cântat de miile de români din Spania veniți pe stadionul Wanda Metropolitano. VOrba imnului Rapidului: ”Suntem peste tot acasă…”</li>
        <li>Contra începe cu un prim 11 serios primenit față de rușinea de vineri cu Suedia (0-2 acasă, pe Arena Națională). De remarcat intrarea din primul minut a lui Ianis Hagi și Răzvan Marin</li>
      </ul>
      <p>
        <b>Cele două echipe care se înfruntă pe Wanda Metropolitano, stadionul lui Atletico Madrid:</b>
      </p>
      <p>SPANIA: Kepa, Carvajal, Ramos (Căpitan), Inigo Martínez, Gaya, Fabián Ruiz, Busquets, Saul, Gerard Moreno, Morata, Cazorla. Selecționer: Robert Moreno</p>
      <p>ROMÂNIA12. Tătărușanu (căpitan), Benzar, Nedelcearu, Rus, Toșca, Băluță, Răzvan Marin, Ianis Hagi, Stanciu, Coman, Pușcaș. Selecționer: Cosmin Contra</p>
      <p>
        <i>Foto: Ianis Hagi / FRF</i>
      </p>
    </article>
  </body>
</html>