<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/18/le-esim-tim-imminenti-le-istruzioni-iphone-rivenditori-tutta-italia-foto-242584/"/>
    <meta property="og:site_name" content="MobileWorld"/>
    <meta property="article:published_time" content="2019-11-18T19:17:31+00:00"/>
    <meta property="og:title" content="Le eSIM TIM sono imminenti: ecco le istruzioni per iPhone per i rivenditori di tutta Italia (foto)"/>
    <meta property="og:description" content="Le voci circolate negli ultimi giorni trovano una prima importante conferma: TIM avrebbe distribuito ai rivenditori della penisola le linee guida ufficiali"/>
  </head>
  <body>
    <article>
      <h1>Le eSIM TIM sono imminenti: ecco le istruzioni per iPhone per i rivenditori di tutta Italia (foto)</h1>
      <address><time datetime="2019-11-18T19:17:31+00:00">18 Nov 2019, 19:17</time> by <a rel="author" href="https://www.mobileworld.it/author/rob-art7/" target="_blank">Roberto Artigiani</a></address>
      <p>Le <a href="https://www.mobileworld.it/2019/11/16/tim-supporto-esim-iphone-rumor-242269/">voci circolate negli ultimi giorni</a> trovano una prima importante conferma: <a href="https://www.mobileworld.it/tag/tim/">TIM</a> avrebbe distribuito ai rivenditori della penisola le <b>linee guida ufficiali per la vendita e l’installazione delle <a href="https://www.mobileworld.it/tag/esim/">eSIM</a> su iPhone</b> (<a href="https://www.mobileworld.it/2018/09/14/esim-cosa-sono-come-funzionano-191512/">qui</a> potete leggere il nostro articolo di approfondimento sull’argomento). Prima di uscire di casa per andare a tartassare i commercianti vi facciamo notare che <b>non è ancora trapelata la data di lancio del servizio</b>, anche se vista la situazione <b>sembra essere imminente</b>.</p>
      <p>A fine articolo potete vedere come appare un <b>fac-simile delle nuove eSIM TIM</b>, la somiglianza con la grafica attuale delle SIM tradizionali è pressoché totale, tranne per la <b>presenza del QR Code al posto della scheda fisica</b>. Quest’ultimo sembra essere un elemento di fondamentale importanza sia per la prima installazione che per ogni successiva verifica, tanto che se dovesse essere smarrito bisognerà richiederne un duplicato (a pagamento).</p>
      <p>Come potete vedere dall’immagine la scheda contiene sul retro tutti i codici identificativi: seriale ICCID, NMU (le prime eSIM dovrebbero iniziare per R014), PIN, PUK e numero di telefono associato alla scheda. <a href="https://www.mobileworld.it/2019/11/16/tim-supporto-esim-iphone-rumor-242269/">Come dicevamo</a>, <b>il costo per le nuove schede virtuali rimane di 10€ per i nuovi clienti</b>, per chi invece vuole effettuare il passaggio da una SIM tradizionale è previsto un costo di 15€.</p>
      <p>Tra i primi smartphone supportati sembra che ci siano <b>solamente iPhone delle ultime due generazioni</b> ossia i vari <a href="https://www.mobileworld.it/tag/iphone-11/">iPhone 11</a> / <a href="https://www.mobileworld.it/tag/iphone-11-pro/">11 Pro</a> / <a href="https://www.mobileworld.it/tag/iphone-11-pro-max/">11 Pro Max</a> e <a href="https://www.mobileworld.it/tag/iphone-xs/">iPhone XS</a> / XS Max / <a href="https://www.mobileworld.it/tag/iphone-xr/">XR</a> tutti equipaggiati con slot per nano-SIM più eSIM. Una volta acquistata la nuova eSIM bisognerà procedere alla <b>configurazione iniziale</b>, per la precisione andando in Impostazioni &gt; Cellulare &gt; Aggiungi piano cellulare, scansionare il QR code e accettare il pop-up di conferma per far partire l’installazione.</p>
      <p>Un <b>metodo alternativo più rapido è scansionare direttamente il QR Code con la fotocamera del telefono</b> e seguire la procedura. Ovviamente per l’operazione è necessario che il telefono sia connesso a una Rete Wi-Fi per poter scaricare il profilo dell’operatore. Una volta attivata, se presente anche una SIM tradizionale, l’iPhone permetterà di utilizzare <b>solo una delle due per una connettività completa di traffico dati</b>, mentre l’altra sarà usata solo per telefonate e SMS.</p>
      <p>I diversi profili operatore – quando ce ne saranno più di uno attivabili – verranno mostrati nella sezione Piani cellulare. Da qui si potrà gestire le varie impostazioni ed eventualmente attivarne uno nuovo. In ogni caso <b>sarà possibile attivare solo un profilo alla volta</b> e se si vorrà utilizzare il proprio numero su un’altro smartphone sarà necessario cancellare il profilo dal telefono precedente. Quest’ultima procedura andrà eseguita <b>sempre quando il dispositivo è connesso a una Rete Wi-Fi altrimenti il profilo rimarrà bloccato</b>.</p>
      <figure>
        <img src="https://www.mobileworld.it/wp-content/uploads/2019/11/TIM-eSIM-Card_nuova_Novembre-2019-395x500.png"/>
      </figure>
      <p>
        <a href="http://t.me/offertesmartworld">CANALE TELEGRAM OFFERTE</a>
      </p>
      <p>
        <a href="https://www.facebook.com/groups/smartworldfamily/">GRUPPO FACEBOOK DI SMARTWORLD</a>
      </p>
      <p>Via: <a href="https://www.mondomobileweb.it/163683-tim-esim-grafica-nuove-card-guida-configurazione-apple-iphone/">MondoMobileWeb</a></p>
    </article>
  </body>
</html>