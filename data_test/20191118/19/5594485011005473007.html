<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/nevizhdana-ot-krizata-prez-20072008-g-tendentsiya-v-tsenite-na-zhilishchata-v-sofiya_news709987.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-18T19:15:00+00:00"/>
    <meta property="og:title" content="Невиждана от кризата през 2007/2008 г. тенденция в цените на жилищата в София"/>
    <meta property="og:description" content="Заплата и четвърт излиза квадратен метър на недвижим имут в столицата, на какво се дължи това"/>
  </head>
  <body>
    <article>
      <h1>Невиждана от кризата през 2007/2008 г. тенденция в цените на жилищата в София</h1>
      <h2>Заплата и четвърт излиза квадратен метър на недвижим имут в столицата, на какво се дължи това</h2>
      <address>
        <time datetime="2019-11-18T19:15:00+00:00">18 Nov 2019, 19:15</time>
      </address>
      <p>https://blitz.bg/ikonomika/nevizhdana-ot-krizata-prez-20072008-g-tendentsiya-v-tsenite-na-zhilishchata-v-sofiya_news709987.html Blitz.bg</p>
      <figure>
        <img src="https://static.blitz.bg/documents/thumbnails/730/201807/1532374432-768x432.jpg"/>
      </figure>
      <p><b>Една средна заплата и четвърт за столицата стигат за покупката на квадратен метър от жилище в столицата според показателя за достъпност на имотите. Това е най-ниската стойност, измерена през последните 10 години, следователно през 2019 г. имотите в София са най-достъпни за купувачите, уточнява в. <a href="https://www.monitor.bg/bg/a/view/zaplata-i-chetvyrt-za-kvadrat-v-stolicata-181054">Монитор</a>.</b><br/><br/>Това се дължи едновременно на забавянето на ръста на цените и на продължаващо нарастване на доходите, което за София е около 13% на годишна база, показва проучване на агенция за недвижими имоти.</p>
      <p><a href="https://blitz.bg/ikonomika/sheft-na-yavlena-obyavi-trevozhna-tendentsiya-na-imotniya-pazar-v-blgariya_news706695.html"><b>Шефът на "Явлена" обяви тревожна тенденция на имотния пазар в България</b></a><br/><br/>Показателят измерва колко месечни заплати са нужни за покупката на 1 квадратен метър жилище в София. За основа се взима съотношението на цената на жилищата за квадрат към средната месечна заплата в столицата.</p>
      <p>За третото тримесечие на 2019 г. стойността му е 1.25 или 2138 лева, което означава, че са нужни 1.25 средни софийски заплати за покупката на 1 кв.м, показват сметките на "Бългериан Пропъртис".<br/><br/>По предварителни данни на НСИ средната заплата в София за септември е 1711 лева.</p>
      <p>Коефициентът за достъпност е далеч под пиковата си стойност от 2008 г., когато се изискваха 3.5 месечни заплати за покупката на 1 кв.м жилищна площ в София.<br/><br/><b>Ипотечните кредити </b>представят друг аспект от достъпността на имотите чрез достъпността до банково финансиране за тяхната покупка. И по този показател имотите в момента са най-достъпни за цялата история на жилищното кредитиране в България, тъй като в момента лихвените проценти по кредитите са на исторически най-ниските си нива средно около 3% за третото тримесечие на 2019 г. и се очаква тези нива да се запазят и през следващата година.</p>
      <p><a href="https://blitz.bg/obshtestvo/vazhno-za-potrebitelite-khorata-s-ipoteka-mogat-da-spestyat-do-15-bona-a-tsakata-e_news701561.html"><b>Важно за потребителите: Хората с ипотека могат да спестят до 15 бона, а цаката е...</b></a><br/><br/>Обемите на новоотпуснатите жилищни кредити продължават да нарастват и през третото тримесечие достигнаха над 900 млн. лв., което е сравнимо с показателите от 2007/2008 г.</p>
      <p>Но в сравнение с преди 10 г. икономическата ситуация е много по-различна, брутният вътрешен продукт е значително по-голям и като дял от него новоотпуснатите жилищни кредити са под 3%, докато през 2007/2008 обемът им надвишаваше 6% от БВП.</p>
      <p>За 9-те месеца на 2019 г. новоотпуснатите ипотечни кредити са нараснали с около 4.2% на годишна база, което е под нивата на растеж от предходните години и е по-скоро умерено нарастване, следващо темпа на икономически растеж.<br/><br/><b>Издадените нови разрешителни за строеж </b>на жилищни сгради в София през 2019 г. за първите 9 месеца остават на същите нива като 2018 г., като разликата е в това, че през 2019 г. сградите са с около 10% повече жилища в тях и с по-голяма застроена площ с около 8.5%.<br/><br/><a href="https://blitz.bg/obshtestvo/stolitsa/grmka-novina-nov-kvartal-s-kshchi-shche-iznikne-v-sofiya_news702786.html"><b>Гръмка новина: Нов квартал с къщи ще изникне в София!</b></a><br/><br/>Това е значително успокоение на темпа на нарастване на фона на ръст на новоиздадените разрешителни от 26% през 2018 г., така че и от страна на предлагането има стабилизация на постигнатите нива и много по-плавно нарастване.<br/><br/>През цялата 2019 г. сградите ново строителство в София се радваха на много силен интерес, като той дори надвиши този от предходните години. Според данните на Агенцията по вписванията през 3-тото тримесечие на 2019 г. в София са вписани 6874 имотни продажби при 6376 за същия период на 2018 г., което е ръст с около 8% на годишна база.<br/><br/>Въпреки колебанията в статистиката поради липсата на вписване на предварителни договори за имоти ново строителство през предходни периоди, когато дори се отчиташе спад в продажбите, се вижда, че тези продажби вече започват да се отразяват и да добавят към стойностите на обемите продажби.</p>
      <p>През 3-тото тримесечие на 2019 г. закупените жилища са предимно двустайни. Те съставляват 65% от закупените жилища, а 30% са тристайни.<br/>Средната площ на закупените жилища е 81 кв.м – спад от 89 кв.м в началото на годината заради нарастването на дела на двустайните апартаменти.<br/><br/>Най-купувани са жилищата на 4-ти етаж, като обаче забелязваме засилване на интереса към високите етажи.</p>
    </article>
  </body>
</html>