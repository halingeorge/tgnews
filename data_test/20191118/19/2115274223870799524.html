<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/spettacolo/televisione/come_cambiano_frequenze_tv-6544647/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T19:28:00+00:00"/>
    <meta property="og:title" content="Come e perché cambieranno le frequenze televisive"/>
    <meta property="og:description" content="Un passaggio per adeguarsi al 5G, la rete mobile ultraveloce di ultimissima generazione. Il governo ha annunciato un supporto, a certe condizioni, per chi dovrà cambiare televisore"/>
  </head>
  <body>
    <article>
      <h1>Come e perché cambieranno le frequenze televisive</h1>
      <h2>Un passaggio per adeguarsi al 5G, la rete mobile ultraveloce di ultimissima generazione. Il governo ha annunciato un supporto, a certe condizioni, per chi dovrà cambiare televisore</h2>
      <address><time datetime="2019-11-18T19:28:00+00:00">18 Nov 2019, 19:28</time> by <a rel="author">AGI - Agenzia Giornalistica Italia</a></address>
      <p>È previsto per il 2022 il passaggio definitivo al digitale terrestre 2.0. Un passaggio necessario per permettere l’invasione del 5G, la <b>rete mobile ultraveloce</b> di ultimissima generazione, e dovranno essere proprio le emittenti televisive a far spazio liberando le frequenze 700 Mhz.</p>
      <p>In realtà il peso di questo upgrade di servizio ricadrà sulle nostre spalle, o meglio tasche, perché saremo noi a dover aggiornare il sistema di funzionamento delle nostre tv con l’apporto di un decoder oppure cambiando direttamente l’apparecchio.</p>
      <p>Lo Stato offrirà un supporto, lo ha già annunciato, dal prossimo dicembre: 151 milioni di euro riservati, secondo quanto scrive anche <a href="https://www.ilsole24ore.com/art/bonus-tv-ecco-decreto-isee-20mila-euro-e-ok-ad-acquisti-online-ACciUPy">IlSole24Ore</a>, “a famiglie con Isee (Indicatore della situazione economica equivalente) non superiore a 20 mila euro”.</p>
      <p>Uno sconto che non supererà i 50 euro, “Chi andrà nei negozi, o acquisterà anche online, - prosegue il quotidiano milanese - potrà richiedere il contributo a partire dal 30esimo giorno successivo alla data di pubblicazione del decreto nella Gazzetta ufficiale e fino al 31 dicembre 2022, ovviamente fino a esaurimento delle risorse”, ovvero fino all’esaurimento dei suddetti 151 milioni di euro, cifra che il sottosegretario allo Sviluppo <b>Mirella Liuzzi</b>, ha annunciato nei giorni scorsi, vorrebbe incentivare per allargare il più possibile la “platea di beneficiari”.  </p>
      <p>Un cambiamento che naturalmente riguarderà solo quei televisori che lo necessitano, lo Stato obbligherà i produttori degli apparecchi a comunicare una lista delle tv che sono già adeguate a questa piccola rivoluzione e l’elenco definitivo sarà pubblicato sul sito del <b>Ministero dello Sviluppo Economico</b>.</p>
      <p>Secondo quanto scritto da <a href="https://www.repubblica.it/economia/rapporti/mondo5g/rete-per-italia/2019/11/11/news/tv_parte_a_gennaio_il_nuovo_digitale-240491583/">La Repubblica</a>, soltanto 3,8 milioni di italiani avrebbero televisori in “regola” con i nuovi standard minimi richiesti, l’82% dovrà aggiornare il proprio sistema con il decoder o, per chi non è avvezzo agli acquisti online, recarsi al più vicino negozio di elettrodomestici.</p>
      <p>Questi dati, raccolti tramite un’indagine dalla <b>Fondazione Bordoni</b>, istituto di ricerca specializzato nelle tlc e facente capo al Mise, riguarderebbero esclusivamente il principale televisore di casa, quello da salotto per intenderci, senza tenere in considerazione quelli situati nelle altre stanze o in seconde e terze case. Situazione un po' meno complessa per chi possiede un abbonamento a Sky, i decoder distribuiti infatti viaggiano già con la tecnologia Dvbt2 e non si accorgeranno di niente</p>
    </article>
  </body>
</html>