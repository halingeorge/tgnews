<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/atlanta-palikes-treneris---apie-nevaldomus-veteranus-ir-butelius-i-taromata-nesusi-legionieriu-1750800/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T19:12:00+00:00"/>
    <meta property="og:title" content="„Atlantą“ palikęs treneris – apie nevaldomus veteranus ir butelius į taromatą nešusį legionierių"/>
    <meta property="og:description" content="Reklama"/>
  </head>
  <body>
    <article>
      <h1>„Atlantą“ palikęs treneris – apie nevaldomus veteranus ir butelius į taromatą nešusį legionierių</h1>
      <address><time datetime="2019-11-18T19:12:00+00:00">18 Nov 2019, 19:12</time> by <a rel="author">15min.</a></address>
      <p>Reklama</p>
      <p>
        <b>Klaipėdos „Atlanto“ klubui į sezoną vadovavęs ir neseniai su juo atsisveikinęs Latvijos specialistas Viktoras Dobrecovas savo šalies žiniasklaidai papasakojo įdomių ir pikantiškų detalių apie darbą uostamiestyje.</b>
      </p>
      <p>Sezono pabaigoje „Atlantas“ atrodo beviltiškai ir pralaimėjo keturis pastaruosius mačus gėdingais rezultatais. Iš pradžių buvo pralaimėta „Palangai“ 0:1, tada sekė 1:9 katastrofa prieš Marijampolės „Sūduvą“, 2:5 nesėkmė prieš Vilniaus „Riterius“, 1:4 prieš „Panevėžį“.</p>
      <p>„Nemanau, kad tai nutiko dėl trenerio ar prastos sezono pradžios. Manau, jog priežasčių reikėtų ieškoti kur kas giliau“, – apie „Atlanto“ griūtį sportacentrs.com kalbėjo V.Dobrecovas.</p>
      <p>Anot stratego, „Atlantas“ sezono pabaigoje subyrėjo į vieną vietą susidėjus kelioms aplinkybėms.</p>
      <p>Spalio 30-ąją klaipėdiečiai net 1:9 nusileido A lygos čempionei „Sūduvai“ ir po šio mačo latvis nusprendė abipusiu sutarimu išsiskirti su komanda.</p>
      <p>„Tai buvo paskutinis lašas, bet sprendimą aš jau buvau priėmęs anksčiau. Mūsų žaidimas visiškai nebuvo toks, kokio tikėjausi ir mačiau treniruočių metu. Praleisti 4-5 įvarčius rungtynėse – taip tikrai neturėjo būti, ypač atsižvelgiant į čempionato lygį. Turėjome žaisti kur kas geriau ir nemanau, kad tokie rezultatai susiję su treneriu ar blogu vadovavimu komandai. Manau, kad tiesa slypi visai kitur. Priežastys čia visai kitos. Komandoje buvo penki šeši futbolininkai, kuriems virš 32 metų. Kai sulauki tokio amžiaus, įsivaizduoji, kad viską žinai geriau nei treneris, įkuri savo organizaciją. Blogiausia, kad beveik visada jie būdavo aikštėje. Man tai buvo nepriimtina. Juos buvo sunku valdyti, sunku kontroliuoti. Jei dabar galėčiau atsukti laiką atgal, ekipoje nebūtų aštuonių žaidėjų“, – mįslingai kalbėjo V.Dobrecovas.</p>
      <p>Reklama</p>
      <p>Treneris pabrėžia, kad jo uždavinys buvo išlaikyti „Atlantą“ A lygoje.</p>
      <p>„Šią užduotį aš įvykdžiau. Turėjome tikrai gerų rungtynių, po kurių buvau patenkintas, tačiau stabilumo viso sezono metu stipriai trūko. Kovojome lygiai su ekipomis, besikaunančiomis dėl trečios vietos ir tikrai galėjome turėjome daugiau taškų, bet viską nubraukė tos kelios beviltiškos rungtynės“, – teigė treneris.</p>
      <p>O.Dobrecovo teigimu, „Atlantas“ jam nesumokėjo paskutinio atlyginimo, bet iki tol vienintelis vėlavimas buvo vasarą. Visgi tuomet per trumpą laiką jam buvo išmokėtas atlygis du sykius ir situacija pasitaisė.</p>
      <p>Anot specialisto, Klaipėdos klubas pasirūpina futbolininkų apgyvendinimu, tačiau skirtingai nei Latvijoje, už maitinimąsi atsakingi patys žaidėjai.</p>
      <p>„Klaipėdos klubas turi gerą futbolininką iš Nigerijos (Akinjide Idowu – red. past.), tačiau jis taupo pinigus ir siunčia juos namiškiams į tėvynę. Taigi po treniruočių jis į didelį krepšį susirinkdavo depozitą ir nešdavo butelius į taromatą, taip taupydamas kiekvieną centą“, – pasakojo strategas.</p>
      <p>Pastaruoju metu be darbo buvęs latvis taip pat neslėpė, jog buvo susitikęs su „Liepaja“ klubo prezidentu Olegu Chramovu ir kalbėjosi apie galimybę perimti šios komandos vairą.</p>
      <p>Reklama</p>
      <p>Latvijos žiniasklaidoje buvo pasirodę gandų, kad V.Dobrecovas šiose pareigose gali pakeisti buvusį Latvijos rinktinės strategą Aleksandrą Starkovą.</p>
      <figure>
        <a href="http://www.15min.lt/">
          <img src="https://www.ve.lt/uploads/img/000010logo_po_str_be_siuksliu/15min.png"/>
        </a>
      </figure>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/klaipedos-atlantas-sutriuskintas-namuose-14-1748150/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/treneris-v-dobrecovas-palieka-atlanta-1746478/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/suduvos-futbolininkai-9---1-iveike-klaipedos-atlanta-1745944/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/reguliarusis-sezonas-baigtas-skaudziu-atlanto-pralaimejimu-1744679/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/atlantas-ir-panevezys-pasidalino-po-taska-1742915/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/atlantas-latvijoje-zaide-kontrolines-rungtynes-1741313/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/netiketa-atlanto-pergale-1739707/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/atlantui---musis-su-riteriais-1739508/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>