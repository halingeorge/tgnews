<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618158,Marcin-Debowski-nowym-profesorem.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-18T19:43:19+00:00"/>
    <meta property="og:title" content="Marcin Dębowski nowym profesorem"/>
    <meta property="og:description" content="Jak już informowaliśmy, UWM ma czworo nowych profesorów. Dwie osoby przedstawiliśmy już w ubiegłym tygodniu. Dziś prezentujemy sylwetkę prof. Marcina Dębowskiego, profesora nauk technicznych z Wydziału Nauk o Środowisku UWM."/>
  </head>
  <body>
    <article>
      <h1>Marcin Dębowski nowym profesorem</h1>
      <address>
        <time datetime="2019-11-18T19:43:19+00:00">18 Nov 2019, 19:43</time>
      </address>
      <p>
        <b>Jak już informowaliśmy, UWM ma czworo nowych profesorów. Dwie osoby przedstawiliśmy już w ubiegłym tygodniu. Dziś prezentujemy sylwetkę prof. Marcina Dębowskiego, profesora nauk technicznych z Wydziału Nauk o Środowisku UWM.</b>
      </p>
      <p>Prof. Marcin Dębowski jest profesorem nauk technicznych. Pracuje w Katedrze Inżynierii Środowiska na Wydziale Nauk o Środowisku Uniwersytetu Warmińsko-Mazurskiego. Studia wyższe ukończył na Wydziale Ochrony Środowiska i Rybactwa UWM w 2001 r.<br/><br/>Stopień doktora nauk technicznych, w dyscyplinie inżynieria środowiska (specjalność: technologia wody i ścieków) uzyskał w 2005 r. na Wydziale Budownictwa i Inżynierii Środowiska Politechniki Białostockiej, a stopień doktora habilitowanego w 2013 r. na Wydziale Inżynierii Środowiska Politechniki Lubelskiej. Pracę zawodową rozpoczął w 2005 r. jako asystent. Rok później pracował na etacie adiunkta, a od 2013 r. na stanowisku profesora nadzwyczajnego.<br/><br/><b>Głównie kierunki jego pracy naukowo-badawczej dotyczą poszukiwania rozwiązań technologicznych wpływających na poprawienie efektywności procesów oczyszczania wody i ścieków oraz przeróbki osadów ściekowych.<br/></b><br/>Koncentrują się także wokół tematyki związanej z bioenergetyką, w tym przede wszystkim na technologiach wytwarzania biogazu oraz produkcji i energetycznego wykorzystania biomasy mikroglonów.<br/><br/><b>Dorobek naukowy prof. Marcina Dębowskiego składa się z blisko 300 publikacji,</b> w tym wielu oryginalnych prac twórczych, monografii oraz materiałów popularno-naukowych. Wyniki swoich badań prezentował na ponad 200 konferencjach krajowych i międzynarodowych. W trakcie pracy zawodowej kierował lub był wykonawcą w 24 projektach badawczych (KBN, MNiSW, NCN, NCBiR, WFOŚiGW, POiG, UE).<br/><br/>Jest współautorem 21 uzyskanych patentów i wzorów użytkowych oraz ponad stu opracowań wykonanych dla podmiotów gospodarczych. Napisał ponad 200 recenzji publikacji naukowych, rozpraw habilitacyjnych oraz rozpraw doktorskich. Był promotorem w trzech zakończonych przewodach doktorskich, w dwóch kolejnych pełni funkcję promotora. W latach 2015-2016 był profesorem wizytującym w Instytucie Maszyn Cieplnych Wydziału Inżynierii Mechanicznej i Informatyki Politechniki Częstochowskiej. Jest członkiem kilkunastu krajowych i międzynarodowych towarzystw naukowych.<br/><br/>Prowadził i prowadzi wszystkie formy zajęć akademickich, w tym ćwiczenia, wykłady i seminaria ze studentami oraz doktorantami Wydziału Nauk o Środowisku oraz innych Wydziałów UWM. Pod jego kierunkiem powstało 58 prac magisterskich oraz 39 prac inżynierskich. Doskonalił swój warsztat naukowo-badawczy, uczestnicząc w wielu stażach, kursach i warsztatach. Za swoją działalność naukową, dydaktyczną i organizacyjną był 17-krotnie nagradzany, w tym wielokrotnie wyróżniony nagrodą rektora UWM.<br/><br/>Jak powiedział Gazecie prof. Jerzy Jaroszewski, prorektor ds. nauki UWM, cztery nowe tytuły profesorskie to dowód na to, że uczelnia nieustannie się rozwija. <br/>opr. mah</p>
      <blockquote>Prezydent Andrzej Duda wręczył 6 listopada akty nominacyjne nauczycielom akademickim oraz pracownikom nauki i sztuki. Wśród nowych profesorów jest czterech pracowników naukowych Uniwersytetu Warmińsko-Mazurskiego: prof. nauk technicznych Marcin Dębowski, profesor nauk biologicznych Agnieszka Piotrowicz-Cieślak, profesor nauk rolniczych Agnieszka Pszczółkowska, profesor nauk technicznych Zofia Rzepecka.</blockquote>
      <p>Więcej informacji o naszym uniwersytecie: <a href="http://www.uwm.edu.pl/">&gt;&gt;&gt; kliknij tutaj</a>.</p>
      <figure>
        <img src="http://www.uwm.edu.pl/sites/default/files/uploads/logotypy-uwm/uwm_logo1.png"/>
      </figure>
      <related>
        <h4>Zobacz także:</h4>
        <a href="http://gazetaolsztynska.pl/617434,UWM-ma-nowych-profesorow.html"/>
      </related>
    </article>
  </body>
</html>