<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2405694,Zmarl-Zbigniew-Jujka-znany-gdanski-rysownik-i-publicysta"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T19:20:00+00:00"/>
    <meta property="og:title" content="Zmarł Zbigniew Jujka, znany gdański rysownik i publicysta"/>
    <meta property="og:description" content="W wieku 84 lat zmarł w poniedziałek Zbigniew Jujka, znany gdański rysownik i karykaturzysta. O śmierci artysty poinformował &quot;Dziennik Bałtycki&quot;, gdzie artysta publikował przez 56 lat."/>
  </head>
  <body>
    <article>
      <h1>Zmarł Zbigniew Jujka, znany gdański rysownik i publicysta</h1>
      <address>
        <time datetime="2019-11-18T19:20:00+00:00">18 Nov 2019, 19:20</time>
      </address>
      <p>
        <b>W wieku 84 lat zmarł w poniedziałek Zbigniew Jujka, znany gdański rysownik i karykaturzysta. O śmierci artysty poinformował "Dziennik Bałtycki", gdzie artysta publikował przez 56 lat.</b>
      </p>
      <p>Gazeta przypomniała, że w jej redakcji Zbigniew Jujka pojawił się w 1963 r., rekomendowany przez Jacka Fedorowicza, który kończył współpracę z "Dziennikiem Bałtyckim" w związku z przeprowadzką do stolicy. Od tego czasu "Dzienniczek" Jujki ukazywał się w "Rejsach" tj. magazynowym wydaniu weekendowym "DB" niemal nieprzerwanie, poza pierwszymi tygodniami stanu wojennego. W "Dzienniczku" autor w satyryczny sposób komentował najważniejsze wydarzenia polityczne i społeczne tygodnia.</p>
      <p>Przez 30 lat Jujka był też redaktorem odpowiedzialnym za graficzną stronę "Dziennika Bałtyckiego".</p>
      <p>
        <b>Nagradzany rysownik</b>
      </p>
      <p>Zbigniew Jujka urodził się 23 lipca 1935 r. w Starym Targu. Absolwent Państwowej Wyższej Szkoły Sztuk Plastycznych, jako rysownik i satyryk zadebiutował w 1953 r. w "Gazecie Zielonogórskiej".</p>
      <p>Jako autor rysunków satyrycznych współpracował także z innymi pismami krajowymi (m.in. "Gościem Niedzielnym") i zagranicznymi. Zajmował się również grafiką, plakatem oraz ilustrowaniem książek.</p>
      <p>Zbigniew Jujka był wielokrotnie laureatem konkursów w Polsce i za granicą, otrzymał m.in. Grand Prix i złoty medal Salonu w Anconie we Włoszech (1975) oraz główną nagrodę na XVI Światowym Salonie Rysunkowym w Knokke-Heist w Belgii (1977).</p>
      <p>
        <b>Gdański karykaturzysta</b>
      </p>
      <p>W latach 1989–1996 Jujka był prezesem Zarządu Głównego Stowarzyszenia Polskich Artystów Karykatury. Wraz ze znawcą historii Gdańska, Andrzejem Januszajtisem, wydał popularny przewodnik "Z uśmiechem przez Gdańsk" (1968, 2003). Jest także współautorem albumowej antologii "III Rzeczpospolita w karykaturze".</p>
      <p>Zbigniew Jujka został odznaczony między innymi Srebrnym Krzyżem Zasługi (1973), Krzyżem Kawalerskim Orderu Odrodzenia Polski (1998), odznakami "Za zasługi dla Gdańska" (1973) i "Zasłużony Ziemi Gdańskiej" (1974). W 2000 r. otrzymał Nagrodę Prezydenta Miasta Gdańska w Dziedzinie Kultury, a w 2006 r. został odznaczony srebrnym medalem "Zasłużony Kulturze Gloria Artis".</p>
      <p>jp</p>
      <related>
        <a href="https://www.polskieradio.pl/8/196/Artykul/2396349,Nie-zyje-Izabella-Galicka-odkrywczyni-jedynego-obrazu-El-Greca-w-Polsce"/>
      </related>
    </article>
  </body>
</html>