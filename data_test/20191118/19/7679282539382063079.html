<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-nawaz-sharif-to-remain-on-no-fly-list-need-to-show-court-order-to-go-abroad-for-medical-treatment-2856926.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T19:21:25+00:00"/>
    <meta property="og:title" content="'नो फ्लाई लिस्ट' में ही रहेगा नवाज शरीफ का नाम, विदेश जाने के लिए दिखाना होगा अदालती आदेश"/>
    <meta property="og:description" content="बीमार चल रहे पाकिस्तान के पूर्व प्रधानमंत्री शरीफ का नाम उन लोगों की सूची में रहेगा, जिनके विदेश जाने पर रोक है और उन्हें मंगलवार को इलाज के लिये ब्रिटेन जाते समय अदालत का आदेश दिखाना होगा। सोमवार..."/>
  </head>
  <body>
    <article>
      <h1>'नो फ्लाई लिस्ट' में ही रहेगा नवाज शरीफ का नाम, विदेश जाने के लिए दिखाना होगा अदालती आदेश</h1>
      <address><time datetime="2019-11-18T19:21:25+00:00">18 Nov 2019, 19:21</time> by <a rel="author">लाइव हिन्दुस्तान टीम,लाहौर</a></address>
      <p>बीमार चल रहे पाकिस्तान के पूर्व प्रधानमंत्री शरीफ का नाम उन लोगों की सूची में रहेगा, जिनके विदेश जाने पर रोक है और उन्हें मंगलवार को इलाज के लिये ब्रिटेन जाते समय अदालत का आदेश दिखाना होगा। सोमवार (18 नवंबर)  को मीडिया में आई एक खबर में आव्रजन सूत्रों के हवाले से यह बात कही गई है।</p>
      <p>लाहौर उच्च न्यायालय ने इमरान खान सरकार की बांड जमा करने की शर्त को दरकिनार करते हुए शरीफ को इलाज के वास्ते चार सप्ताह के लिये विदेश जाने की अनुमति दी थी। वह मंगलवार (19 नवंबर) को इलाज के लिये एयर एंबुलेंस के जरिये लंदन रवाना होंगे।</p>
      <p>'जियो न्यूज' ने आव्रजन सूत्रों के हवाले से कहा कि अदालत के आदेश के बावजूद शरीफ का नाम उन लोगों की सूची में रहेगा, जिनके विदेश जाने पर रोक है। इस सूची को 'नो फ्लाई लिस्ट' या एक्जिट कंट्रोल लिस्ट (ईसीएल) कहा जाता है।</p>
      <p>आव्रजन सूत्रों के अनुसार उड़ान भरने से पहले अदालत का आदेश दिखाना होगा। कानून के अनुसार शरीफ का नाम ईसीएल में रहेगा, लेकिन अदालत के आदेश के अनुसार उन्हें दी गई छूट का उल्लेख कंप्यूटर रिकॉर्ड में दर्ज होगा।</p>
    </article>
  </body>
</html>