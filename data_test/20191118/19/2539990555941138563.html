<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2405687,El-Euro-2020-Slowency-zapowiadaja-walke-chcemy-godnie-zakonczyc-te-eliminacje"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T19:33:00+00:00"/>
    <meta property="og:title" content="El. Euro 2020. Słoweńcy zapowiadają walkę: chcemy godnie zakończyć te eliminacje"/>
    <meta property="og:description" content="- Niezależnie od wyniku jutro tylko jedna ekipa będzie się cieszyć i fetować awans. Gratuluję Polsce, niech dotrze jak najdalej w Euro 2020 - powiedział selekcjoner rywali biało-czerwonych, Matjaz Kek, na konferencji prasowej."/>
  </head>
  <body>
    <article>
      <h1>El. Euro 2020. Słoweńcy zapowiadają walkę: chcemy godnie zakończyć te eliminacje</h1>
      <address>
        <time datetime="2019-11-18T19:33:00+00:00">18 Nov 2019, 19:33</time>
      </address>
      <p>
        <b>- Niezależnie od wyniku jutro tylko jedna ekipa będzie się cieszyć i fetować awans. Gratuluję Polsce, niech dotrze jak najdalej w Euro 2020 - powiedział selekcjoner rywali biało-czerwonych, Matjaz Kek, na konferencji prasowej.</b>
      </p>
      <ul>
        <li>
          <b>Trener słoweńskich piłkarzy Matjaz Kek przyznał, że jego zespół we wtorek w Warszawie zechce godnie zakończyć nieudane eliminacje mistrzostw Europy</b>
        </li>
        <li>
          <b>"Po ostatnim gwizdku i tak tylko Polacy będą mieć prawdziwe powody do radości" - zaznaczył</b>
        </li>
        <li>
          <b>Początek meczu ze Polska - Słowenia we wtorek (19 listopada) o godz. 20.45 </b>
        </li>
      </ul>
      <related>
        <a href="https://polskieradio24.pl/43/7669"/>
      </related>
      <p>
        <b>&gt;&gt;&gt; <a href="https://polskieradio24.pl/5/4147/Artykul/2281057,El-Euro-2020-kiedy-nastepny-mecz-Polakow-TERMINARZ-i-TABELA">TERMINARZ I TABELA GRUPY G EL. EURO 2020</a> </b>
      </p>
      <p>
        <b>O godne zakończenie </b>
      </p>
      <p>Kek mimo braku awansu liczy, że jego piłkarze zagrają na wysokim poziomie.<br/><br/>- Postaramy się zaprezentować na tym fantastycznym stadionie z jak najlepszej strony. Chcemy pokazać dobry futbol i godnie zakończyć te eliminacje - dodał.</p>
      <figure>
        <iframe data-src="https://twitter.com/LaczyNasPilka/status/1196458089215643649?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na początku września w Lublanie Słoweńcy pokonali biało-czerwonych 2:0 i była to jedyna porażka zespołu trenera Jerzego Brzęczka w tych kwalifikacjach. Po tym spotkaniu i wygranej z Izraelem 3:2 kilka dni później wydawało się, że to oni będą najgroźniejszym rywalem Polaków w walce o awans. Październik przyniósł jednak wielkie rozczarowanie, a przegrane z Macedonią Północną i Austrią sprawiły, że drużyna Keka praktycznie straciła szanse na występ w Euro 2020.</p>
      <p>- Z Polską zagraliśmy najlepszy mecz w tych eliminacjach. Mam wrażenie, że wtedy pokazaliśmy pełnię naszych możliwości, uruchomiliśmy ogromny potencjał, jaki tkwi w naszym zespole. Ale grać na takim poziomie musimy częściej. Niestety zdarzyły nam się olbrzymie wahania formy. I to nie tylko między poszczególnymi fazami kwalifikacji, w ciągu miesiąca czy dwóch, ale nawet między pojedynczymi spotkaniami. Dziś niestety wiemy, że więcej było tych meczów, w których nie zagraliśmy dobrze, dlatego zabraknie nas w mistrzostwach Europy - analizował Kek.</p>
      <related>
        <a href="https://polskieradio24.pl/321/4147/Artykul/2405625,El-Euro-2020-Mocne-slowa-Jerzego-Brzeczka-Oblakowi-zabraklo-pokory"/>
      </related>
      <p>
        <b>Szukanie rozwiązań</b>
      </p>
      <p>Szkoleniowiec nie zgodził się z opinią, że we wrześniowym pojedynku Polacy grali w piłkę, a Słoweńcy strzelali bramki.<br/><br/>- Szczerze gratuluję awansu, z wielkim szacunkiem podchodzę do Polski, do polskich piłkarzy, ale wtedy w Lublanie my naprawdę byliśmy lepsi. To nie było tylko tak, że Polska grała, a my czekaliśmy na jej potknięcia i strzelaliśmy gole. My też całkiem nieźle wtedy graliśmy w piłkę. To był poziom, który chciałbym widzieć częściej, zawsze i do tego będziemy dążyć - zaznaczył.<br/><br/>Słoweńcy z 14 pkt zajmują trzecie miejsce w grupie G eliminacji i taką lokatę chcą zająć na koniec. Nie zapewni im ona jednak możliwości gry w wiosennych barażach o Euro 2020, gdyż bardzo słabo spisali się w pierwszej edycji Ligi Narodów UEFA.</p>
      <figure>
        <iframe data-src="https://twitter.com/nzs_si/status/1196406406355865601?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Oczywiście, że trzecie miejsce byłoby pocieszające, bo najwyższe poza tymi, które gwarantowały awans. Musimy szukać rozwiązań, które sprawią, że w kolejnym cyklu kwalifikacji będziemy lepiej grać i osiągać lepsze wyniki. Temu też będzie służył mecz z Polską. Na pewno będzie kilka zmian w składzie, choćby dlatego, że obrońca Aljaz Struna musi pauzować za kartki. Zagramy też w nieco innym ustawieniu i mam nadzieję, że to pozytywnie przełoży się na to, co będzie się dziać na boisku - podsumował trener Kek.<br/><br/>kp</p>
      <related>
        <a href="https://www.polskieradio.pl/5/4147/Artykul/2405357,El-Euro-2020-Polska-Slowenia-Kontuzjowani-zawodnicy-opuscili-zgrupowanie"/>
      </related>
    </article>
  </body>
</html>