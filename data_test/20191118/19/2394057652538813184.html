<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/18/hideo-kojima-uchyla-rabka-tajemnicy-na-temat-swojego-nowego-projektu.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-18T19:45:00+00:00"/>
    <meta property="og:title" content="Hideo Kojima uchyla rąbka tajemnicy na temat swojego nowego projektu"/>
    <meta property="og:description" content="Twórca w żadnym wypadku nie zwalnia tempa – oprócz konwersji Death Stranding na pecety, Kojima Productions pracuje nad czymś zupełnie nowym."/>
  </head>
  <body>
    <article>
      <h1>Hideo Kojima uchyla rąbka tajemnicy na temat swojego nowego projektu</h1>
      <h2>Twórca w żadnym wypadku nie zwalnia tempa – oprócz konwersji Death Stranding na pecety, Kojima Productions pracuje nad czymś zupełnie nowym.</h2>
      <address><time datetime="2019-11-18T19:45:00+00:00">18 Nov 2019, 19:45</time> by <a rel="author">Maria Wawrzyniak</a></address>
      <p>Od premiery <i>Death Stranding</i> minęło zaledwie dziesięć dni, a Hideo Kojima już postanawia zdradzić co nieco na temat swojego kolejnego projektu. Podczas wywiadu udzielonego dziennikarzowi z magazynu <i>The Guardian</i> padło pytanie dotyczące przyszłości studia Kojima Productions oraz następnej gry. Kojima nie próbował nawet tego tematu uniknąć – zamiast tego, postanowił dolać trochę oliwy do ognia i uchylił rąbka tajemnicy.</p>
      <blockquote>Nie mogę teraz powiedzieć, ale to będzie coś, czego jeszcze nie widziałeś. [...] To gra, ale równocześnie to także film… Nie, już zaczynam to mówić! Dzisiaj ludzie nadają na żywo e-sport i ludzie mogą to oglądać. Jaki jest nastepny krok? Twórca przygotowuje grę, ktoś w nią gra, a w przyszłości widzowie również mogą stać się twórcami. Nie mogę powiedzieć nic więcej.</blockquote>
      <figure>
        <img src="https://img6.gram.pl/gpkl20191118193934814zfzj.jpg"/>
      </figure>
      <p>Dla tych, którzy mieli osobistą styczność z <i>Death Stranding</i> teoretycznie powyższe słowa nie są pewnie niczym zaskakującym. <b>Najnowsze dzieło Kojimy charakteryzuje się bowiem bardzo oryginalnym trybem sieciowym – w żadnym wypadku nie chodzi tutaj o typowy tryb wieloosobowy.</b> Jest to coś w rodzaju <b>współpracy pomiędzy graczami, którzy mogą budować użyteczne rzeczy w swoich światach, aby te później automatycznie pojawiły się w światach pozostałych graczy (na przykład drogi czy mosty)</b>. Pytanie więc, czy Kojima zamierza umożliwić takie działania nawet oglądającym transmisję?</p>
      <p>Jasne, mamy już chociażby platformę Mixer, gdzie streamerzy podczas nadawania na żywo otrzymują od swoich fanów ulepszenia czy inne rzeczy. Taki mechanizm widzieliśmy również w <i>Borderlands 3</i>, kiedy twórcy zdecydowali się na stworzenie osobnej aplikacji dla Twitcha, za pomocą której oglądający mogli na przykład obdarzyć grającego pinatą po osiągnięciu kolejnego poziomu. Ciekawe, co wymyśli Kojima Productions.</p>
      <hr/>
      <ul>
        <li>
          <a href="https://www.gram.pl/artykul/2019/11/01/kojimie-potrzeba-chomata-recenzja-death-stranding.shtml">Nasza recenzja gry <i>Death Stranding</i></a>
        </li>
        <li>
          <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
        </li>
      </ul>
    </article>
  </body>
</html>