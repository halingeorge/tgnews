<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/novou-klavesnici-magic-keyboard-brzy-dostane-i-13-macbook-pro/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-18T19:30:21+00:00"/>
    <meta property="og:title" content="Apple končí s motýlím mechanismem. Novou klávesnici brzy dostane i 13″ MacBook Pro"/>
    <meta property="og:description" content="Jednou z hlavních novinek nedávno představeného 16″ MacBooku Pro je Magic Keyboard. Ta vychází ze stejnojmenné externí klávesnice pro desktopové počítače a Apple se u ní vrací zpět k původnímu nůžkovému typu, který u svých notebooků používal do roku 2016. Staronová klávesnice ale nezůstane doménou jen nejvýkonnějšího notebooku od Applu, protože už brzy ji má nabídnout také 13″ MacBook Pro."/>
  </head>
  <body>
    <article>
      <h1>Apple končí s motýlím mechanismem. Novou klávesnici brzy dostane i 13″ MacBook Pro</h1>
      <address><time datetime="2019-11-18T19:30:21+00:00">18 Nov 2019, 19:30</time> by <a rel="author">Dan Pražák</a></address>
      <p>Jednou z hlavních novinek nedávno představeného 16″ MacBooku Pro je Magic Keyboard. Ta vychází ze stejnojmenné externí klávesnice pro desktopové počítače a Apple se u ní vrací zpět k původnímu nůžkovému typu, který u svých notebooků používal do roku 2016. Staronová klávesnice ale nezůstane doménou jen nejvýkonnějšího notebooku od Applu, protože už brzy ji má nabídnout také 13″ MacBook Pro.</p>
      <p>Se zprávou dnes přišel tchaj-wanský server <a href="https://www.digitimes.com/">DigiTimes</a>, jehož přesnost v předpovídání budoucích plánů Applu je spíše variabilní. Nicméně se stejnou informací před časem <a href="https://jablickar.cz/apple-vzdava-boj-s-vadnymi-klavesnicemi-nove-macbooky-maji-opet-nabidnout-nuzkovy-mechanismus/">vyrukoval</a> i renomovaný analytik Ming-Chi Kuo, podle kterého dostanou novou klávesnici postupně všechny notebooky od Applu, tedy MacBook Pro i MacBook Air.</p>
      <figure>
        <img src="https://jablickar.cz/wp-content/uploads/2019/11/Ming-chi-kuo-klavesnice.jpg"/>
      </figure>
      <p>Ze strany Applu jde pochopitelně o zcela logický krok. Dosavadní klávesnice s motýlím mechanismem jsou i navzdory třem opravným iteracím stále poruchové a Apple je musí uživatelům v případě problému zdarma vyměňovat. Program servisu klávesnic se na každý model vztahuje po dobu čtyř let, což mimo jiné znamená, že jej servisy budou nabízet až do roku 2023.</p>
      <p>13palcový MacBook Pro s novou Magic Keyboard se má představit už v první polovině příštího roku. Lze očekávat, že nové modely dorazí v průběhu května – ve stejném měsíci představil Apple i nové 13″ a 15″ MacBooky Pro pro letošní rok. Hlavními dodavateli nové klávesnice mají být společnosti Wistron Global Lighting Technologies.</p>
      <slideshow>
        <figure>
          <img src="https://jablickar.cz/wp-content/uploads/2019/11/16-inch-MacBook-Pro-klavesnice.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/16-inch-MacBook-Pro-klavesnice-psani.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/16-inch-MacBook-Pro-klavesnice-escape.jpeg"/>
        </figure>
        <figcaption>
          <a href="https://jablickar.cz/novou-klavesnici-magic-keyboard-brzy-dostane-i-13-macbook-pro/gallery/148488,148492,148491,148488,148487,148500">+ 2 Fotky</a>
        </figcaption>
      </slideshow>
      <p>Spolu s novou klávesnicí by se měl i na menší 13palcový MacBook Pro vrátit fyzický Escape a zapínací tlačítko by se mělo oddělit od Touch Baru. Do jisté míry se změní také rozložení šipek na klávesnici, které budou do písmene T.</p>
      <figure>
        <a href="https://jablickar.cz/novy-16-macbook-pro-jake-jsou-prvni-dojmy-novinaru/16-inch-macbook-pro-klavesnice-sipky/">
          <img src="https://jablickar.cz/wp-content/uploads/2019/11/16-inch-MacBook-Pro-klavesnice-sipky.jpeg"/>
        </a>
      </figure>
      <p>Zdroj: <a href="https://www.macrumors.com/2019/11/18/13-inch-macbook-pro-scissor-keyboard-2020/">MacRumors</a></p>
    </article>
  </body>
</html>