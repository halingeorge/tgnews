<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/18/video/ekonomika/byudzhet-2020-nezvazhayuchy-deficyt-koshtorysu-uryad-zaklav-dekilka-optymistychnyx-pokaznykiv"/>
    <meta property="og:site_name" content="Слово і Діло"/>
    <meta property="article:published_time" content="2019-11-18T19:01:00+00:00"/>
    <meta property="og:title" content="Бюджет-2020: незважаючи на дефіцит кошторису, уряд заклав декілька оптимістичних показників"/>
    <meta property="og:description" content="Кошторис на наступний рік не вказує на шалене економічне зростання, але й нічого катастрофічного в ньому теж немає."/>
  </head>
  <body>
    <article>
      <h1>Бюджет-2020: незважаючи на дефіцит кошторису, уряд заклав декілька оптимістичних показників</h1>
      <address>
        <time datetime="2019-11-18T19:01:00+00:00">18 Nov 2019, 19:01</time>
      </address>
      <p>
        <b>Вперше за шість років <a href="https://www.slovoidilo.ua/2019/11/14/infografika/polityka/rada-uxvalyla-byudzhet-2020-yak-holosuvaly-nardepy">бюджет на наступний рік</a> ухвалено не серед ночі, а в робочий час. До того ж, нардепи вклалися у відведений законом термін – до 1 грудня. Витрати в бюджеті-2020 закладені на рівні 1,2 трлн грн, доходи – 1,1 трлн грн, отже ухвалити бездефіцитний кошторис не вдалося. Прогнозований курс валют передбачається на рівні 27 гривень за долар, зростання ВВП – 3,7%, також очікується зменшення темпів інфляції. «Слово і Діло» аналізувало, з яким кошторисом країна йде у наступний рік.</b>
      </p>
      <p><i>«Щоб відстежувати виконання обіцянок політиків щодо бюджету, ми чекаємо, коли буде опубліковано та підписано остаточний текст документу зі всіма правками. А поки що ми вирішили подивитися не тільки дату, але й час ухвалення бюджету, тому що деколи це відбувалось і о 6-й ранку і о 12-й ночі. До речі, минулий бюджет також ухвалили в листопаді, але не на початку, а вже наприкінці місяця»,</i> – сказала директор та шеф-редактор порталу «Слово і Діло» Катерина Пітєніна в ефірі телеканалу «Еспресо».</p>
      <figure>
        <iframe src="https://www.youtube.com/embed/0ksyVEJ3Q4g" width="480" height="270" data-service="Youtube" scrolling="no"/>
        <figcaption>Слово і діло | Бюджет-2020: обіцянки політиків<cite>Espreso.TV</cite></figcaption>
      </figure>
      <p><a href="https://www.slovoidilo.ua/2019/11/14/infografika/polityka/vnochi-abo-yalynku-koly-uxvalyuvaly-derzhbyudzhet-2000-2019-rokax">За бюджет-2020 нардепи віддали найбільшу кількість голосів (280) за останні 14 років.</a> За словами Катерини Пітєніної, це свідчить про те, що зарано говорити про розпад монокоаліції.</p>
      <p>За її словами, цей бюджет готував ще попередній уряд, тому досить дивний вигляд має критика тієї ж «Європейської солідарності».</p>
      <p><i>«Якщо говорити про цифри, то, наприклад, на ремонт доріг Гройсман закладав 75 млрд грн на 2020 рік. Тепер ми бачимо 73,5 млрд грн. По суті, це майже така сама цифра, яка є вищою за попередній рік. Так само ми бачимо багато показників, які були заплановані раніше, але між першим і другим читанням відбулися деякі суттєві зміни. Наприклад, на утилізацію боєприпасів минулого року виділяли 1,5 млрд грн і цього року в першому читанні закладали такі ж цифри, але в другому читанні вже виділили до 2,5 млрд грн»,</i> – зазначила Катерина Пітєніна.</p>
      <p>Якщо дивитись на <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom">основні показники,</a> то особливого поступу, якого, можливо, очікували виборці президента Зеленського, не спостерігається. Немає чому особливо радіти, але й немає нічого катастрофічного.</p>
      <p><i>«<a href="https://www.slovoidilo.ua/2018/11/26/infografika/ekonomika/roky-nezalezhnosti-ukrayina-mala-lyshe-dva-bezdeficytnyx-byudzhety">Ми порівнювали чотири останніх бюджети.</a> Якщо говорити про закладений рівень росту ВВП, то постійно закладали 3% росту, тепер – 3,7%. Рівень інфляції заклали менший, ніж у попередні роки. Очікування уряду ми бачимо оптимістичні. Але видатки, звісно, поки що досі перевищують доходи. Ми бачимо 1 трлн 200 млрд грн видатків і 1 трлн 100 млрд грн доходів»,</i> – сказала вона.</p>
      <p>«Слово і Діло» з’ясувало, що останні 10 років бюджети були дефіцитними. За всі роки незалежності в Україні були лише два бездефіцитні бюджети у 2000 році, коли доходи й витрати склали по 33,9 млрд гривень, і в 2001 році, коли доходи й витрати дорівнювали 42 млрд гривень. Найдовше Україна жила без бюджету в 2010 році: головний кошторис схвалили лише в квітні з дефіцитом в 52,8 млрд гривень.</p>
      <p>Раніше ми писали, що <a href="https://www.slovoidilo.ua/2019/11/14/novyna/polityka/derzhbyudzhet-perehlyanut-pershomu-pivrichchi-nastupnoho-roku-korniyenko">закон про державний бюджет на 2020 рік буде переглядатися протягом першого півріччя наступного року.</a></p>
      <p>Також «Слово і Діло» повідомляло, що <a href="https://www.slovoidilo.ua/2019/11/14/novyna/polityka/nardepy-zbilshyly-vytraty-diyalnist-rady">нардепи підтримали кошторис на 2020 рік, який передбачає підвищення витрат на діяльність парламенту.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom"/>
        <a href="https://www.slovoidilo.ua/2019/11/18/pogljad/ekonomika/byudzhet-ukrayiny-2020-rik-chy-chekaty-ukrayincyam-radykalnyx-zrushen"/>
        <a href="https://www.slovoidilo.ua/2019/11/15/stattja/polityka/skandalamy-byudzhetnoyi-nochi-yak-rada-provela-tyzhden"/>
      </related>
    </article>
  </body>
</html>