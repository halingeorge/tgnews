<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/grosseto/sport/calcio/allenatore-esonerato-invicta-1.4894329"/>
    <meta property="og:site_name" content="La Nazione"/>
    <meta property="article:published_time" content="2019-11-18T19:00:00+00:00"/>
    <meta property="og:title" content="La sua squadra vince 27-0, allenatore esonerato: &quot;Non è educativo&quot;"/>
    <meta property="og:description" content="Parla il presidente dell'Invicta Sauro Grosseto: &quot;Il mister resta un amico, ma penso che non abbia gestito bene la situazione&quot;"/>
  </head>
  <body>
    <article>
      <h1>La sua squadra vince 27-0, allenatore esonerato: "Non è educativo"</h1>
      <h2>Parla il presidente dell'Invicta Sauro Grosseto: "Il mister resta un amico, ma penso che non abbia gestito bene la situazione"</h2>
      <address>
        <time datetime="2019-11-18T19:00:00+00:00">18 Nov 2019, 19:00</time>
      </address>
      <p>Grosseto, 18 novembre 2019 - "Non ho cacciato nessuno, il mister <b>Riccini </b>rimane un amico, ma ho preso una decisione e non la cambio perché continuo a pensare che lui non abbia gestito bene la cosa. È non è vero che i genitori dei ragazzi mi hanno chiesto di riprendere l'allenatore". All'Ansa il presidente dell'<b>Invicta Sauro Grosseto</b>, <b>Paolo Brogelli</b>, conosciuto nella città maremmana come patron della Sol Caffè, difende la propria scelta di allontanare l'allenatore della formazione juniores provinciali, <b>Massimiliano Riccini</b>, perché 'colpevole' di aver permesso che i suoi battessero per <b>27-0</b> il Marina in una partita di campionato giocata sabato scorso, risultato che ha suscitato tanti commenti sui social e non solo.</p>
      <p>"Io ribadisco che l'avversario va sempre rispettato - spiega il presidente dell'Invicta - e, anche se non sono arrabbiato con il nostro tecnico, penso che non abbia gestito bene la situazione. Credo che tutto questo non sia stato educativo, ai ragazzi non bisogna insegnare a vincere per forza, e in quel modo. Sono altri i valori con i quali da tanto tempo faccio parte del mondo del calcio giovanile".</p>
      <p>"Qualcuno potrà non essere d'accordo con me, ma rimango della mia idea - continua Brogelli - In altri sport rispetto dell'avversario vuol dire non fermarsi e magari vincere anche 100-0? Per me non è così, il resto sono tutte chiacchiere, e spero che la cosa sia finita qui. Comunque non è vero che mi hanno chiesto di far tornare il tecnico degli juniores: nessuno mi ha detto niente, ed è bene chiarirlo".</p>
      <p>© Riproduzione riservata</p>
    </article>
  </body>
</html>