<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/ta-erotimata-gia-to-thanato-manas-ke-koris-to-aftokinito-tha-milisi-vinteo/"/>
    <meta property="og:site_name" content="irafina"/>
    <meta property="article:published_time" content="2019-11-18T19:00:46+00:00"/>
    <meta property="og:title" content="Τα ερωτήματα για το θάνατο μάνας και κόρης – Το αυτοκίνητο θα «μιλήσει» (βίντεο)"/>
    <meta property="og:description" content="Συγκλονισμένη είναι όλη η Ελλάδα από το θάνατο μάνας και κόρης στην Κατερίνη, που είχαν εξαφανιστεί από τις 9 Νοεμβρίου. Η 17χρονη και η 45χρονη εντοπίστηκαν με τη βοήθεια drones που χτένιζαν την περιοχή την Κυριακή 17 Νοεμβρίου νεκρές σε χαράδρα βάθους 120 μέτρων, κοντά στην ορεινή περιοχή Φωτεινά, απ’ όπου διέρχεται η παλιά εθνική […]"/>
  </head>
  <body>
    <article>
      <h1>Τα ερωτήματα για το θάνατο μάνας και κόρης – Το αυτοκίνητο θα «μιλήσει» (βίντεο)</h1>
      <address>
        <time datetime="2019-11-18T19:00:46+00:00">18 Nov 2019, 19:00</time>
      </address>
      <p>Συγκλονισμένη είναι όλη η Ελλάδα από το θάνατο μάνας και κόρης στην Κατερίνη, που είχαν εξαφανιστεί από τις 9 Νοεμβρίου.</p>
      <p>Η 17χρονη και η 45χρονη εντοπίστηκαν με τη βοήθεια drones που χτένιζαν την περιοχή την Κυριακή 17 Νοεμβρίου νεκρές σε χαράδρα βάθους 120 μέτρων, κοντά στην ορεινή περιοχή Φωτεινά, απ’ όπου διέρχεται η παλιά εθνική οδός Κατερίνης – Ελασσόνας.</p>
      <p>Το μεσημέρι της Δευτέρας 18 Νοεμβρίου ολοκληρώθηκε και η ιατροδικαστική εξέταση της Μαρίας – Ιωάννας και της μητέρας της. Σύμφωνα με πληροφορίες από το Εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης (ΑΠΘ), οι σοροί έφεραν κακώσεις σώματος και κεφαλής και ο θάνατός τους φαίνεται να επήλθε ακαριαία.</p>
      <p>Τη νεκροψία – νεκροτομή διενήργησαν οι καθηγητές Ιατροδικαστικής του ΑΠΘ Λήδα Κοβάτση και Φώτιος Χατζηνικολάου. Παράλληλα, θα διενεργηθεί τοξικολογικός έλεγχος και τα αποτελέσματα αναμένεται να γίνουν γνωστά τις επόμενες ημέρες.</p>
      <figure>
        <iframe src="https://www.youtube.com/embed/77RJn_pS-28" width="560" height="315" data-service="Youtube" scrolling="no"/>
      </figure>
      <p>Τα ερωτήματα και το όνειρο της 17χρονης που δεν πρόλαβε να το πραγματοποιήσει</p>
      <p>Τα ερωτήματα για την απίστευτη τραγωδία στην Κατερίνη είναι πολλά. Σύμφωνα με το κεντρικό δελτίο του Alpha, η οικογένεια επιμένει ότι ο θάνατος τους προήλθε από δυστύχημα ή μηχανική βλάβη. Ωστόσο, η αστυνομία αναφέρει ότι όλα δείχνουν ότι δεν είναι δυστύχημα αλλά πιθανολογούν ότι πρόκειται για αυτοκτονία.</p>
      <p>Την απάντηση για όλα αναμένεται να δώσει η εξέταση του μοιραίου αυτοκινήτου. Σύμφωνα με το ίδιο ρεπορτάζ, τον τελευταίο καιρό ήταν δύσκολα τα πράγματα για την οικογένεια, μιας και η μητέρα είχε κουραστεί να φροντίζει το κοριτσάκι που είχε κινητικά προβλήματα.</p>
      <p>Μάλιστα, η ίδια φέρεται να έλεγε συχνά ότι δεν αντέχει. Ο πατέρας της οικογένειας είναι απαρηγόρητος ενώ συγκλονισμένη είναι και η γειτονιά τους. Όλοι μιλούν για ένα πολύ καλό και γλυκό κοριτσάκι που ονειρευόταν να γίνει ψυχολόγος.</p>
      <p>newsbeast.gr</p>
    </article>
  </body>
</html>