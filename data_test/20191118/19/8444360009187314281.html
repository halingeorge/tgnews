<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/antikapnistikos-kolasi-apo-elegxous-se-epixeiriseis/2918471/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T19:17:12+00:00"/>
    <meta property="og:title" content="Αντικαπνιστικός: Κόλαση από ελέγχους σε επιχειρήσεις!"/>
    <meta property="og:description" content="Η ΕΛΑΣ συνεχίζει με αμείωτους ρυθμούς τους ελέγχους για να διαπιστωθεί κατά... πόσο τηρείται ο αντικαπνιστικός Νόμος. Όλα τα αποτελέσματα."/>
  </head>
  <body>
    <article>
      <h1>Αντικαπνιστικός: Κόλαση από ελέγχους σε επιχειρήσεις!</h1>
      <h2>Η ΕΛΑΣ συνεχίζει με αμείωτους ρυθμούς τους ελέγχους για να διαπιστωθεί κατά... πόσο τηρείται ο αντικαπνιστικός Νόμος. Όλα τα αποτελέσματα.</h2>
      <address><time datetime="2019-11-18T19:17:12+00:00">18 Nov 2019, 19:17</time> by <a rel="author">Newsit Newsroom</a></address>
      <p>Πόσο… εφαρμόζεται ο αντικαπνιστικός; Σύμφωνα με την επίσημη ενημέρωση, συνεχίζονται οι συστηματικοί έλεγχοι συμμόρφωσης με τις κείμενες διατάξεις περί καπνού σε ολόκληρη την επικράτεια.</p>
      <p>Πιο συγκεκριμένα, Επιθεωρητές-Ελεγκτές της Εθνικής Αρχής Διαφάνειας σε συνεργασία με στελέχη της ΕΛ.ΑΣ πραγματοποίησαν το διάστημα 08-14 Νοεμβρίου ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες.</p>
      <p>Οι έλεγχοι διενεργήθηκαν από τις μεσημεριανές μέχρι τις πρώτες πρωινές ώρες και επικεντρώθηκαν σε παιδότοπους, καφενεία, καφετέριες, μπαρ, κέντρα διασκέδασης και καταστήματα εστίασης.</p>
      <p>Οι έλεγχοι αυτοί εντάσσονται στο ενιαίο πρόγραμμα επιχειρησιακής δράσης των ΕΑΔ και ΕΛ.ΑΣ με βασικό στόχο την ενημέρωση, υπό μορφή συστάσεων, των υπευθύνων των καταστημάτων σχετικά με τις διατάξεις του αντικαπνιστικού και τα οφέλη που προκύπτουν για τη δημόσια υγεία, το κοινωνικό σύνολο και την επιχειρηματικότητα.</p>
      <related>
        <h4>Click4more:</h4>
        <a href="https://www.newsit.gr/ellada/antikapnistikos-nomos-ayta-einai-ta-prostima-oli-i-kya/2918015/"/>
      </related>
      <p>Σε συνέχεια της έκδοσης της προβλεπόμενης Κοινής Υπουργικής Απόφασης για τον καθορισμό των οργάνων, της διαδικασίας ελέγχου πιστοποίησης των παραβάσεων και επιβολής των προβλεπόμενων κυρώσεων, εκπονείται μία συνεκτική στρατηγική για τη διενέργεια συντονισμένων ελέγχων σε όλη την επικράτεια στο πλαίσιο του Εθνικού Σχεδίου Δράσης κατά του καπνίσματος, η οποία παρουσιάζεται επίσημα στις 19.11.2019 στο Ίδρυμα Σταύρος Νιάρχος από τον Υπουργό Υγείας.</p>
      <h3>Αντικαπνιστικός – Επισκόπηση ευρημάτων ελέγχων που διενεργήθηκαν στις παραπάνω οκτώ πόλεις 08-14.11.2019:</h3>
      <p>1. Ελέγχθηκαν 172 περίπου επιχειρήσεις υγειονομικού ενδιαφέροντος με μέγιστο αριθμό 1650 θαμώνων<br/>2. Στο 72% των περιπτώσεων<b> δεν βρέθηκαν καπνίζοντες</b> στους εσωτερικούς χώρους<br/>3. Στο 45% των περιπτώσεων οι υποδειχθέντες ως εξωτερικοί χώροι (ανεξάρτητα από το εάν βρέθηκαν καπνίζοντες κατά τον έλεγχο) ενέπιπταν στον αντικαπνιστικό περιορισμό (άρθρο 16 του Ν.4633/19) καθώς ήταν στεγασμένοι και περίκλειστοι.<br/>4. Στο 55% των περιπτώσεων διαπιστώθηκε <b>είτε απουσία είτε ελλιπής σήμανση</b> σε χώρους που εμπίπτουν στον αντικαπνιστικό περιορισμό.<br/>5. Στο 60% των καταστημάτων διαπιστώθηκαν μέτρα αποτροπής καπνίσματος και ειδικότερα απουσία σταχτοδοχείων εντός των καταστημάτων.<br/>6. <b>Σε 1 στις 4 επιχειρήσεις κατεγράφησαν παρατυπίες</b> (μη ύπαρξη ή μη θεώρηση) σχετικά με την ύπαρξη και τήρηση βιβλίου αναφοράς καπνίσματος.</p>
      <p>Τα κλιμάκια των ελεγκτών κατέγραψαν τον προβληματισμό των υπευθύνων των καταστημάτων στις περιπτώσεις που οι εξωτερικοί χώροι των επιχειρήσεων τους δεν πληρούσαν τις προδιαγραφές του νόμου, σχετικά με τις τεχνικές παρεμβάσεις που θα μπορούσαν να κάνουν προκειμένου να συμμορφωθούν με τις κείμενες διατάξεις.</p>
      <p>Σημειώνεται επίσης ότι η πλειοψηφία των ελεγχόμενων επέδειξαν καλή διάθεση και συνεργασία κατά τη διάρκεια του ελέγχου.</p>
    </article>
  </body>
</html>