<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831018-Maja-nije-pucala-Pojavili-se-novi-dokazi-u-slucaju-cetvorostrukog-ubistva-u-Jabukovcu"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T19:51:00+00:00"/>
    <meta property="og:title" content="Maja nije pucala? Pojavili se novi dokazi u slučaju četvorostrukog ubistva u Jabukovcu"/>
    <meta property="og:description" content="Završena DNK analiza oružja koje je korišćeno u četvorostrukom ubistvu u Jabukovcu. Na puškama biološki tragovi samo osumnjičenog Davora, nema tragova Maje B."/>
  </head>
  <body>
    <article>
      <h1>Maja nije pucala? Pojavili se novi dokazi u slučaju četvorostrukog ubistva u Jabukovcu</h1>
      <address><time datetime="2019-11-18T19:51:00+00:00">18 Nov 2019, 19:51</time> by <a rel="author">S. M. J - Lj. T.</a></address>
      <p>
        <b>Završena DNK analiza oružja koje je korišćeno u četvorostrukom ubistvu u Jabukovcu. Na puškama biološki tragovi samo osumnjičenog Davora, nema tragova Maje B.</b>
      </p>
      <p>MAJA B. (25) iz negotinskog sela Dupljane, udata u susednom Jabukovcu, koju je Davor P. (35), osumnjičen da je 7. avgusta, ubio Raju Kazimirovića (72), njegovu majku Dragicu (93), sestru Ljubinku Opricić (76) i sestričinu Draganu Jozeljić (53), označio kao svoju saučesnicu u zločinu, nije pucala iz poluautomatske puške koja je korišćena za ovaj zločin! Na to navode rezultati DNK analize oružja, koju su obavili stručnjaci Nacionalnog kriminalističko-tehničkog centra MUP. DNK profil ove mlade žene nije pronađen ni na oružju, niti na municiji i drugoj opremi koju je Davor P. posedovao, a koji su pronađeni zakopani na imanju njegovog oca u jabukovačkom zaseoku Pojana Lungu.</p>
      <p>Međutim, biološki tragovi ovog Jabukovčanina, koji se tereti za monstruozno četvorostruko ubistvo pronađeni su i na poluautomatskoj pušci, za koju je Davor tvrdio da ju je Maja koristila, ali i na "škorpionu" iz koga je on pucao, kao i na ostalom oružju, koje je navodno kupio od dvojice meštanina ovog negotinskog sela.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:822084-%D0%9E%D0%A1%D0%A3%D0%9C%D0%8A%D0%98%D0%A7%D0%95%D0%9D%D0%98-%D0%97%D0%90-%D0%97%D0%9B%D0%9E%D0%A7%D0%98%D0%9D-%D0%A3-%D0%88%D0%90%D0%91%D0%A3%D0%9A%D0%9E%D0%92%D0%A6%D0%A3-%D0%9C%D0%B0%D1%98%D0%B0-%D0%BB%D0%BE%D1%88%D0%B5-%D0%BF%D1%83%D1%86%D0%B0-%D0%B0%D0%BB%D0%B8-%D1%81%D0%B0-%D0%BB%D0%B0%D1%81%D0%B5%D1%80%D0%BE%D0%BC-%D1%98%D0%B5-%D0%BB%D0%B0%D0%BA%D0%BE"/>
      </related>
      <p>Policija je prilikom Davorovog hapšenja, 25. avgusta, pronašla čitav arsenal oružja: automatski pištolj "škorpion", poluautomatsku malokalibarsku pušku, prigušivače koje je sam napravio, a koji su korišćeni u zločinu, kao i poluautomatsku i gasnu pušku, municiju... Majini DNK tragovi nigde nisu pronađeni, ali jesu Davorovi, kao i tragovi, pretpostavlja se, prethodnih vlasnika oružja.</p>
      <p>Davor P. je ovu mladu ženu, suprugu svog druga, sa kojom je navodno bio u vezi, označio kao svoju saučesnicu uz opasku da je "loš pucač", ali da je "sa laserom lako pucati, jer on sve sam uradi". Naveo je i da su oboje, prilikom zločina, nosili rukavice.</p>
      <p>Maja B. je sve vreme negirala svoju povezanost sa zločinom kakav se ne pamti na ovim prostorima, izuzimajući devetostruko ubistvo baš u Jabukovcu, koje je 2007. počinio Nikola Radosavljević. Ubistvo Kazimirovića je, međutim, zaprepastilo javnost baš zbog činjenice da je Davor P. ove ljude hladnokrvno "streljao" zbog plena od jedva 500 evra.</p>
      <p>Ona je pritvorena zbog "uznemirenja javnosti", a pritvor joj je produžen jer je "znala, a nije prijavila da Davor P. ima oružje". Iako je ona negirala sve Davorove navode vezane za zločin, Maja je priznala da je bila u vezi sa ubicom, koji ju je navodno proganjao i pretio joj da će ubiti i nju i njene najmilije.</p>
      <related>
        <a href="http://www.novosti.rs/vesti/naslovna/hronika/aktuelno.291.html:820883-MASAKR-U-JABUKOVCU-Uhapsena-devojka-zbog-sumnje-da-je-tipovala-zrtve"/>
      </related>
      <p>
        <b>VEŠTAČENjE</b>
      </p>
      <p>Davor P. i Maja B. su trenutno u Specijalnoj zatvorskoj bolnici na psihijatrijskom veštačenju, koje bi trebalo da pokaže njihovo psihičko stanje, kao i da li su u trenutku zločina za koje se terete bili uračunljivi.</p>
      <p>
        <b>PORUKE</b>
      </p>
      <p>TUŽILAŠTVO očekuje analizu sadržaja mobilnih telefona koje je dvoje osumnjičenih za zločin koristilo. Davor P. tvrdi da je sačuvao prepisku sa Majom, koja će "nedvosmisleno potvrditi da je od nje čuo da Kazimirović ima para".</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:826101-Zbog-cetvorostrukog-ubistva-i-Maja-B-na-psihijatrijskom-vestacenju"/>
        <a href="http://www.novosti.rs/vesti/planeta.299.html:822984-POSLE-MASAKRA-U-SEDISTU-POLICIJE-Napadac-imao-podatke-kolega-strahuje-se-da-ih-je-podelio"/>
        <a href="http://www.novosti.rs/vesti/naslovna/hronika/aktuelno.291.html:822084-OSUMNjICENI-ZA-ZLOCIN-U-JABUKOVCU-Maja-lose-puca-ali-sa-laserom-je-lako"/>
        <a href="http://www.novosti.rs/vesti/naslovna/hronika/aktuelno.291.html:821861-ISTRAGA-CETVOROSTRUKOG-UBISTVA-U-JABUKOVCU-Telefoni-i-pistolji-poslati-za-Beograd"/>
        <a href="http://www.novosti.rs/vesti/naslovna/hronika/aktuelno.291.html:821669-Osumnjiceni-za-masakr-u-Jabukovcu-na-psihijatrijskom-vestacenju"/>
      </related>
    </article>
  </body>
</html>