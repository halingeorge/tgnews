<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/zidovske-osady-na-zapadnim-brehu-jordanu-uz-podle-usa-neporu/r~174c3c960a3d11ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T19:51:00+00:00"/>
    <meta property="og:title" content="Židovské osady už USA neoznačují za protiprávní, nepřímo tak podpořily další výstavbu"/>
    <meta property="og:description" content="Změnu pohledu Washingtonu oznámil americký ministr zahraničí Mike Pompeo."/>
  </head>
  <body>
    <article>
      <h1>Židovské osady už USA neoznačují za protiprávní, nepřímo tak podpořily další výstavbu</h1>
      <address>
        <time datetime="2019-11-18T19:51:00+00:00">18 Nov 2019, 19:51</time>
      </address>
      <p>Agentura Reuters v této souvislosti poznamenala, že <a href="https://www.aktualne.cz/wiki/zahranici/usa/r~i:wiki:2125/">USA</a> svým oznámením prakticky podpořily výstavbu dalších osad na okupovaném území.</p>
      <p>Židovské osady jsou komunity vzniklé na území, které Izrael okupuje od války v roce 1967. Převážná většina mezinárodního společenství je pokládá za nelegální. Změnu postoje USA ohledně osad uvítal izraelský premiér Benjamin <a href="https://www.aktualne.cz/wiki/zahranici/benjamin-netanjahu/r~i:wiki:3355/">Netanjahu</a>. Rozhodnutí Washingtonu přitom označil za nápravu historické křivdy. Pochvalně se o americkém kroku vyjádřil také izraelský ministr zahraničí Jisrael Kac.</p>
      <p>Naopak palestinský mírový vyjednávač Saíb Irikát označil rozhodnutí Washingtonu za nezodpovědné a mluvčí předsedy palestinské samosprávy Mahmúda <a href="https://zpravy.aktualne.cz/mahmud-abbas/l~i:keyword:19543/">Abbáse</a> uvedl, že změna postoje USA k osadám "jde zcela proti mezinárodnímu právu".</p>
      <p>Podle agentury AP bylo dosud právní stanovisko amerického ministerstva zahraničí z roku 1978 - známé jako Hansellovo memorandum - hlavním podkladem pro citlivě formulovaný americký nesouhlas s budováním židovských osad na Izraelem okupovaném Západním břehu Jordánu. AP v této souvislosti připomíná, že znění nesouhlasu se různilo s ohledem na postoj daného amerického prezidenta.</p>
      <p>Pompeo dnes ale podle Reuters řekl, že stanoviska USA k osadám na Západním břehu Jordánu, se v průběhu let lišila. Podle něj v roce 1978 demokratický prezident Jimmy Carter dospěl k závěru, že osady nejsou porušením mezinárodního práva, a republikánský prezident Ronald Reagan v roce 1981 prohlásil, že osady nejsou ze své podstaty nelegální.</p>
      <p>"Založení izraelských civilních osad není samo o sobě porušením mezinárodního práva," citoval Reuters dnešní Pompeova slova.</p>
      <p>Převážná většina mezinárodního společenství ale osady za nelegální považuje. Toto stanovisko z části plyne ze čtvrté Ženevské úmluvy, která zakazuje okupující mocnosti přemisťovat příslušníky vlastní civilní populace na okupované území.</p>
    </article>
  </body>
</html>