<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/dobre-uz-bylo-vyrobci-mobilu-se-zalibne-divaji-do-minulosti-glosa-39459"/>
    <meta property="og:site_name" content="mobilenet.cz"/>
    <meta property="article:published_time" content="2019-11-18T19:00:00+00:00"/>
    <meta property="og:title" content="Dobře už bylo. Výrobci mobilů se zálibně dívají do minulosti"/>
    <meta property="og:description" content="Z experimentování s retro stylem se pomalu vyvinul trend, na který je potřeba si zvyknout. K Nokii se přidávají malé a nezávislé firmy, ale i velikáni typu Motoroly. HTC doufá, že se na této vlně také sveze a podaří se mu zvrátit nepříznivý vývoj několika posledních let."/>
  </head>
  <body>
    <article>
      <h1>Dobře už bylo. Výrobci mobilů se zálibně dívají do minulosti</h1>
      <address><time datetime="2019-11-18T19:00:00+00:00">18 Nov 2019, 19:00</time> by <a rel="author" href="https://mobilenet.cz/uzivatele/pohl" target="_blank">Ondřej Pohl</a></address>
      <p>
        <b>Z experimentování s retro stylem se pomalu vyvinul trend, na který je potřeba si zvyknout. K Nokii se přidávají malé a nezávislé firmy, ale i velikáni typu Motoroly. HTC doufá, že se na této vlně také sveze a podaří se mu zvrátit nepříznivý vývoj několika posledních let.</b>
      </p>
      <p>Pomalu se blíží konec roku a je potřeba začít rekapitulovat, co všechno nám přinesl. Rozhodně toho nebylo málo: ohebné displeje a jejich problémy, obchodní války… Mezi těmito velkými událostmi ale existuje spousta malých dílků, které seskládané dohromady tvoří jeden zajímavý obraz – retro se dostává do kurzu a v nadcházející době se můžeme těšit na příval novinek tohoto ražení.</p>
      <p>Zatímco v roce 2017 bylo <a href="https://mobilenet.cz/clanky/glosa-hvezdou-se-stal-17-let-stary-telefon-o-cem-to-vypovida-32372">uvedení reinkarnované Nokie 3310</a> jen zajímavý experiment, letošní rok ukazuje, že tento úspěch inspiroval další. Nokia dělá <a href="https://mobilenet.cz/clanky/chcete-jeste-vecko-nokia-2720-flip-pusobi-nazivo-jako-zjeveni-38845">retro jako na běžícím páse</a> a největší zábava je pozorovat mladší ročníky, které jsou u vytržení z toho, že telefon nemusí být jenom dotyková placka.</p>
      <p>K tomu si přidejte ještě proud, který se snaží obnovit éru fyzických QWERTY klávesnic, ať už s <a href="https://mobilenet.cz/clanky/stal-se-zazrak-a-telefony-s-vysuvnou-qwerty-klavesnici-vstavaji-z-mrtvych-38856">odklopným displejem</a> anebo jako kříženec Psionu a <a href="https://mobilenet.cz/clanky/cosmo-communicator-oficialne-predstaven-a-miri-do-vyroby-38716">komunikátorů od Nokie</a>.</p>
      <figure>
        <img src="https://cdn.24net.cz/1/obrazek/razr-retro-308696/614w"/>
      </figure>
      <p>Všechno toto snažení však spolehlivě zastínila <a href="https://mobilenet.cz/clanky/motorola-razr-2019-oficialne-z-teto-ziletky-vam-spadne-brada-39433">Motorola Razr</a>, která v sobě spojila hned dva velké trendy poslední doby: retro a ohebný displej. Že s odkazem na minulost pracuje zcela záměrně ukazuje i její <a href="https://mobilenet.cz/clanky/nepodcenujte-silu-nostalgie-novy-razr-nabidne-specialni-retro-rezim-39436">retro mód</a>, který vás přenese v čase o nějakých patnáct let zpátky. I když je z racionálního pohledu nový Razr spíše „průměrný“ telefon s velice ambiciózní cenovkou, soudě podle podle prvních ohlasů se mu bude dařit.</p>
      <h3>Naděje pro ostatní?</h3>
      <p>Takový úspěch (i když zatím jenom na papíře) je jasně hozenou rukavicí pro další firmy, které mají historii delší než pár let. Třeba takové HTC kdysi platilo za hvězdu a ke spoustě z nás se Android dostal právě skrze tuto značku.</p>
      <figure>
        <iframe data-src="https://twitter.com/drewbam/status/1195434280597348352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jenomže to už je také minulost a nyní až nezdravě čteme o HTC <a href="https://mobilenet.cz/clanky/rijen-se-htc-nepovedl-prijmy-vyrobci-vyrazne-klesaji-39386">články jako tyto</a>. Prodejně ani finančně se značce nedaří a nevypadá to, že by se někde na konci tunelu mělo objevit světlo.</p>
      <related>
        <h4>Přečtěte si také</h4>
        <a href="https://mobilenet.cz/clanky/cas-telefonu-htc-je-1008-ale-vite-vlastne-proc-20003"/>
      </related>
      <p>Tedy až na nápad Drewa Bamforda, který má v HTC na starosti oddělení pojmenované Creative Labs a který se ptá lidí na Twitteru, jaký telefon této značky by měla firma obnovit se současnými technologiemi.</p>
      <h3>Kdybyste si mohli vybrat...</h3>
      <p>Jaký je váš tip, pokud se HTC do tohoto experimentu pustí? U takové Nokie <a href="https://mobilenet.cz/clanky/10-telefonu-na-ktere-by-nokia-mela-navazat-34506">lze snadno přijít na několik telefonů</a>, ale HTC už tak trochu spadá do škatulky dotykových placek. Je zde ale pár modelů, nad kterými by se dalo uvažovat:</p>
      <ul>
        <li>
          <a href="https://mobilenet.cz/clanky/htc-touch-diamond-vybrouseny-diamant-3908">HTC Touch Diamond</a>
        </li>
        <li>
          <a href="https://mobilenet.cz/clanky/htc-dream-nebo-tmobile-g1-jak-chcete-uz-oficialni-3855">HTC Dream</a>
        </li>
        <li>
          <a href="https://mobilenet.cz/clanky/recenze-htc-one-m9-spickova-vybava-v-luxusnim-baleni-19561">HTC One M9</a>
        </li>
        <li>
          <a href="https://mobilenet.cz/clanky/recenze-htc-one-mini-mala-velka-jednicka-12674">HTC One Mini</a>
        </li>
        <li>
          <a href="https://mobilenet.cz/clanky/htc-desire-z-v-redakci-videopohled-a-prvni-dojmy-ptejte-se-6237">HTC Desire Z</a>
        </li>
      </ul>
      <p>A samozřejmě mnohé další. Jaký návrat telefonu (i mimo stáj HTC) by se líbil vám? Podělte se o to s námi v diskuzi a kdo ví, třeba se nakonec dočkáme.</p>
      <related>
        <h4>Související články</h4>
        <a href="https://mobilenet.cz/clanky/recenze-blackberry-key2-le-ostruzina-druhe-jakosti-36767"/>
        <a href="https://mobilenet.cz/clanky/7-veci-na-ktere-jste-v-mobilech-uz-zapomneli-37171"/>
        <a href="https://mobilenet.cz/clanky/je-nakup-fitbitu-dobrou-zpravou-pro-wear-os-nebo-ne-glosa-39337"/>
        <a href="https://mobilenet.cz/clanky/problematicke-prokleti-pojmenovane-pixel-glosa-39252"/>
        <a href="https://mobilenet.cz/clanky/ceka-nas-doba-prototypova-chce-to-pevne-nervy-a-hodne-trpelivosti-glosa-39070"/>
        <a href="https://mobilenet.cz/clanky/co-nam-ukazalo-ceske-datove-leto-glosa-38708"/>
      </related>
    </article>
  </body>
</html>