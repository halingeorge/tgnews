<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/kuzey-kore-sadece-trump-parlatan-ve-bize-faydas-olmayan-gorusmelerle-artik-ilgilenmiyoruz?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-18T19:30:38+00:00"/>
    <meta property="og:title" content="Kuzey Kore'den ABD'ye: Faydasız görüşmelerle artık ilgilenmiyoruz"/>
    <meta property="og:description" content="Kuzey Kore'den Pazartesi günü yapılan açıklamada &quot;Başkan Donald Trump kendini parlatacak diye Amerika Birleşik Devletleri ile anlamsız görüşmelere devam etmekle ilgilenilmediği&quot; belirtildi ve &quot;eğer ABD diyalog istiyorsa düşmanca politikalar sona ermeli&quot; çağrısı yapıldı."/>
  </head>
  <body>
    <article>
      <h1>Kuzey Kore'den ABD'ye: Faydasız görüşmelerle artık ilgilenmiyoruz</h1>
      <address><time datetime="2019-11-18T19:30:38+00:00">18 Nov 2019, 19:30</time> by <a rel="author">Sertaç Aktan</a></address>
      <p>Kuzey Kore, "Başkan Donald Trump kendini parlatacak diye Amerika Birleşik Devletleri ile anlamsız görüşmelere devam etmekle ilgilenilmediğini" açıkladı. Kore yönetimi ayrıca "Eğer ABD diyalog istiyorsa düşmanca politikalar sona ermeli" çağrısı yaptı.</p>
      <p>Kuzey Koreli üst düzey yetkili Kim Kye Gwan tarafından iletilen açıklama, Başkan Trump'ın Kim Jong Un'a yeni bir zirve için 'çabuk hareket et' mesajı göndermesinden bir hafta sonra geldi.</p>
      <p>Haziran 2018'den bu yana iki lider arasında gerçekleşen üç görüşmenin yeterli faydayı sağlamadığını duyuran Kuzey Kore haber ajansı KCNA'nın yayınladığı metinde devlet lideri Kim'in şu ifadelerine yer verildi:</p>
      <p>"Bize herhangi bir fayda sağlamayan görüşmelerle artık ilgilenmiyoruz. Bundan böyle artık ABD başkanına kendini parlatması için yardımcı olmayacağız."</p>
      <h3>İkili arasındaki görüşmeler nasıl gitti?</h3>
      <p>Trump ve Kim ilk olarak Haziran 2018'de Singapur'da bir araya gelmişti ve uluslararası yaptırımların kaldırılması karşılığında Kuzey Kore'deki nükleer silah ve balistik füze çalışmalarının sonlandırılması konusunda uzlaşı açıklanmıştı.</p>
      <p>Ne var ki, iki ülke de verilen sözlerin yerine getirilmesi noktasında tatminsizlik açıklamış ve Şubat 2019'da Vietnam'da gerçekleşen ikinci görüşmeye kadar somut bir ilerleme sağlanamamıştı. Vietnam'daki görüşmeler de başarısızlıkla sonuçlanmıştı.</p>
      <p>Haziran 2019'da tekrar görüşen ikili müzakereleri yeniden açmaya karar verdi ancak o tarihten bu yana somut bir ilerleme olmadı.</p>
      <h3>Kuzey Kore neden rahatsız?</h3>
      <p>Kuzey Kore ABD ve Güney Kore'nin askeri tatbikatları ertelemesini yeterli bulmuyor ve Birleşmiş Milletler'de Kuzey Kore'deki insan hakları meselesine ilişkin hazırlanan raporları görüşmelerin önünde bir engel olarak görüyor.</p>
      <ul>
        <li>
          <b>
            <a href="https://tr.euronews.com/2019/11/18/kuzey-kore-den-uc-gunde-ikinci-askeri-tatbikat">Kuzey Kore'den üç günde ikinci askeri tatbikat</a>
          </b>
        </li>
        <li>
          <b>
            <a href="https://tr.euronews.com/2019/11/01/kuzey-kore-coklu-roketatar-denemeleri-basarili-oldu">Kuzey Kore: Çoklu roketatar denemeleri başarılı oldu</a>
          </b>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>