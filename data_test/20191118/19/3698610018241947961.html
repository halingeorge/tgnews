<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/spravu-pro-rozkradannya-aktiviv-zbankrutilogo-vtb-banku-peredano-do-sudu-330069_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T19:04:00+00:00"/>
    <meta property="og:title" content="Справу про розкрадання активів збанкрутілого &quot;ВТБ Банку&quot; передано до суду"/>
    <meta property="og:description" content="Прокуратура завершила досудове розслідування."/>
  </head>
  <body>
    <article>
      <h1>Справу про розкрадання активів збанкрутілого "ВТБ Банку" передано до суду</h1>
      <h2>Прокуратура завершила досудове розслідування.</h2>
      <address>
        <time datetime="2019-11-18T19:04:00+00:00">18 Nov 2019, 19:04</time>
      </address>
      <p>Київська прокуратура завершила досудове розслідування кримінальної справи за фактом заволодіння <b><a href="https://dt.ua/ECONOMICS/sud-povernuv-fondu-garantuvannya-mayno-vtb-banku-321527_.html">нерухомістю "ВТБ Банку" </a></b>на суму понад 96 млн грн. Обвинувальний акт направлено до Шевченківського районного суду столиці для розгляду по суті, <a href="https://kyiv.gp.gov.ua/ua/news.html?_m=publications&amp;_c=view&amp;_t=rec&amp;id=261276">повідомляє</a> прес-служба прокуратури Києва.</p>
      <p>Розслідування проводилося стосовно директора приватного товариства та приватного нотаріуса, які організували схему заволодіння майном "ВТБ Банку", який знаходиться в управлінні Фонду гарантування вкладів фізичних осіб (ФГВФО) на суму понад 96 млн грн.</p>
      <p>Згідно з матеріалами слідства, приватний нотаріус за вказівкою організатора злочину, виготовив підроблені договори купівлі-продажу майна банку. Зокрема, двох нежитлових приміщень у Харкові та 23 квартир в будинку, що розташовані в Голосіївському районі Києва. На підставі підроблених документів зловмисникам вдалося перереєструвати право власності на 11 об'єктів, завдавши збитків на суму понад 96 млн грн.</p>
      <p>На всі об'єкти нерухомості, які стали предметом злочину, накладено арешт, і в серпні права власності на них повернуті ФГВФО.</p>
      <p>Дії директора приватного товариства кваліфіковано за кількома статтями Кримінального Кодексу. Зокрема, як шахрайство, вчинене в особливо великих розмірах за попередньою змовою групою осіб; як пособництво у складанні нотаріусом завідомо підробленого документа, вчинене за змовою; як використання завідомо підробленого офіційного документа, а також як пособництво у зловживанні нотаріусом своїми повноваженнями, що спричинило тяжкі наслідки.</p>
      <p>Повідомлялося, що<b> <a href="https://zn.ua/ECONOMICS/iz-vtb-banka-pered-likvidaciey-vyveli-ryad-aktivov-fgvfl-305656_.html">з власності "ВТБ Банку" перед його ліквідацією вивели нерухомості</a></b> на понад 105 млн грн. А в ході ліквідації банку Фонд гарантування недорахувався 46 одиниць нерухомості, які перебували на його балансі з 2015 року.</p>
      <p>19 грудня Нацбанк прийняв рішення <b><a href="https://dt.ua/ECONOMICS/nbu-virishiv-likviduvati-bank-vtb-fond-garantuvannya-297389_.html">ліквідувати український "ВТБ Банк".</a></b></p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>