<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-31/arte/stato-dell-39-arto-dopo-manona-koons-parigi-pollicione-219350.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-18T19:50:00+00:00"/>
    <meta property="og:title" content="Lo stato dell'arto -dopo la manona di koons a parigi,ecco il braccio di thomas sul ponte di brooklyn"/>
    <meta property="og:description" content="LO STATO DELL'ARTO - DOPO LA MANONA DI KOONS A PARIGI, IL POLLICIONE ANTI-BREXIT DI LONDRA, ECCO IL BRACCIO DI HANK WILLIS THOMAS SUL PONTE DI BROOKLYN - L'OPERA DIVIDE NEW YORK. QUELLI DI MANHATTAN TROVANO IL GESTO PROVOCATORIO. C'È PERSINO QUALCUNO CHE INTERPRETA IL LAVORO COME UN CRIPTATO MESSAGGIO ISLAMICO. E TANTI CI TROVANO L' IDEA LATENTE DELLA SUPREMAZIA NERA..."/>
  </head>
  <body>
    <article>
      <h1>Lo stato dell'arto -dopo la manona di koons a parigi,ecco il braccio di thomas sul ponte di brooklyn</h1>
      <address>
        <time datetime="2019-11-18T19:50:00+00:00">18 Nov 2019, 19:50</time>
      </address>
      <p>
        <b>LO STATO DELL'ARTO - DOPO LA MANONA DI KOONS A PARIGI, IL POLLICIONE ANTI-BREXIT DI LONDRA, ECCO IL BRACCIO DI HANK WILLIS THOMAS SUL PONTE DI BROOKLYN - L'OPERA DIVIDE NEW YORK. QUELLI DI MANHATTAN TROVANO IL GESTO PROVOCATORIO. C'È PERSINO QUALCUNO CHE INTERPRETA IL LAVORO COME UN CRIPTATO MESSAGGIO ISLAMICO. E TANTI CI TROVANO L' IDEA LATENTE DELLA SUPREMAZIA NERA...</b>
      </p>
      <hr/>
      <p>
        <b>Giulia Zonca per <a href="http://www.lastampa.it/">“la Stampa”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255775/1239868.htm">
          <img src="https://cdn-static.dagospia.com/img/foto/11-2019/hank-willis-thomas-unity-1239868.png"/>
        </a>
        <figcaption>Hank Willis Thomas unity</figcaption>
      </figure>
      <p>Un dito puntato verso l' alto compare davanti al ponte di Brooklyn, New York, e ovviamente nessuno guarda il cielo e tutti si scannano sul significato dell' indice gigante.</p>
      <p>La scultura evoca la statua della libertà: è un braccio alto sette metri pensato da Hank Willis Thomas, artista che ha osservato per anni il fisico dei cestisti afroamericani e ci ha costruito sopra una carriera.</p>
      <p>Il braccio in questione è atletico, muscoloso, perfetto: potrebbe tendere verso il meglio, guardare l' orizzonte, celebrare, come sempre, il sogno a stelle e strisce, ma siamo nel 2019 e qualsiasi novità divide, pure un pezzo di arte pubblica che si chiama «Unity». Quelli di Manhattan trovano il gesto provocatorio, come se Brooklyn si considerasse un distretto più importante e a Brooklyn lo considerano socialmente discutibile perché potrebbe celebrare il quartiere diventato ricco, dinamico, con proprietà che hanno triplicato il valore.</p>
      <figure>
        <a href="https://www.dagospia.com/mediagallery/Dago_fotogallery-255775/1239869.htm">
          <img src="https://cdn-static.dagospia.com/img/foto/11-2019/hank-willis-thomas-unity-1239869.png"/>
        </a>
        <figcaption>Hank Willis Thomas unity</figcaption>
      </figure>
      <p>Un complotto contro la vera natura della zona, fatta di multiculturalismo e diversità. C' è persino qualcuno che interpreta il lavoro come un criptato messaggio islamico. E tanti ci trovano l' idea latente della supremazia nera. Pensare che l' enorme braccio doveva portare un nome ben più controverso: «We' re No. #1». E il primato non stava per un numero civico sopra un altro, una razza, o un popolo definiti migliori in base a chissà quale classifica, era un inno all' uomo, capace di qualsiasi cosa. Pure di cambiare Paese e ricominciare, di superare brutali crisi economiche, di reinventarsi. Ma no, neanche ridurre il battesimo a un concetto più semplice ha placato animi predisposti alla faida.</p>
      <p>Non è certo il primo arto gigante in circolazione: Parigi ha la manona di Koons che regge 11 tulipani, appena sfregiata, Londra ha il pollicione fuori misura piazzato a Trafalgar Square e diventato subito simbolo della comunità anti Brexit. Anche le statue prendono una parte, almeno nella testa di chi guarda senza più riuscire ad andare oltre il dito. Forse «Unity» è un totem.</p>
      <figure>
        <a href="https://www.dagospia.com/mediagallery/Dago_fotogallery-255775/1233961.htm">
          <img src="https://cdn-static.dagospia.com/img/foto/11-2019/koons-parigi-1233961.png"/>
        </a>
        <figcaption>KOONS PARIGI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255775/1233959.htm">
          <img src="https://cdn-static.dagospia.com/img/foto/11-2019/koons-parigi-3-1233959.png"/>
        </a>
        <figcaption>KOONS PARIGI 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255775/1233960.htm">
          <img src="https://cdn-static.dagospia.com/img/foto/11-2019/koons-parigi-1-1233960.png"/>
        </a>
        <figcaption>KOONS PARIGI 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255775/1239867.htm">
          <img src="https://cdn-static.dagospia.com/img/foto/11-2019/hank-willis-thomas-unity-1239867.png"/>
        </a>
        <figcaption>Hank Willis Thomas unity</figcaption>
      </figure>
    </article>
  </body>
</html>