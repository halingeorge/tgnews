<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/bil-sweden-garantin-forsvinner-nar-bilen-byggs-om-till-etanolbil"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T19:11:24+00:00"/>
    <meta property="og:title" content="Bil Sweden: Garantin försvinner när bilen byggs om till etanolbil"/>
    <meta property="og:description" content="Branschorganisationen Bil Sweden är tveksamma till Miljöpartiets förslag att ge bonus till dem som bygger om sina bensinbilar till att gå på etanol. -Om man efterkonverterar ett fordon ändras garantin och konsumenten riskeras att luras, säger Mattias Bergman, vd för Bil Sweden."/>
  </head>
  <body>
    <article>
      <h1>Bil Sweden: Garantin försvinner när bilen byggs om till etanolbil</h1>
      <address><time datetime="2019-11-18T19:11:24+00:00">18 Nov 2019, 19:11</time> by <a rel="author">Helena Zachariasson</a></address>
      <p>
        <b>Branschorganisationen Bil Sweden är tveksamma till Miljöpartiets förslag att ge bonus till dem som bygger om sina bensinbilar till att gå på etanol.<br/>-Om man efterkonverterar ett fordon ändras garantin och konsumenten riskeras att luras, säger Mattias Bergman, vd för Bil Sweden.</b>
      </p>
      <p>Bil Sweden företräder biltillverkare och bilimportörer. Organisationen är kluven i fråga om att subventionera bilägare som vill bygga om sin bensinbil till att köras på etanol, E85. Bil Swedens vd Mattias Bergman varnar för att bilens garanti kan försvinna när en tredje part, i det här fallet en verkstad, ändrar bilen.</p>
      <p>– Garantin från tillverkaren gäller så som fordonet är typgodkänt. De som gör konverteringen måste tillhandahålla likvärdiga garantier och även se till att förändringen är typgodkänd, säger Mattias Bergman.</p>
      <h3>Måste bli billigare</h3>
      <p>Ett typgodkännande är ett bevis på att en fordons- eller komponenttyp uppfyller de tekniska kraven och Transportstyrelsen är den myndighet som har ansvaret att godkänna. Bil Sweden vill alltså att de verkstäder som konverterar bilar erbjuder en garanti när tillverkarens garanti försvinner i och med att bilen görs om samt att det görs enligt konstens alla regler.</p>
      <p>Mattias Bergman anser att om man vill att etanolförsäljningen ska öka krävs även ekonomiska incitament för bilägaren.</p>
      <p>– Det behövs styrmedel i form av skattelättnader.</p>
    </article>
  </body>
</html>