<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/18/orti-urbani-modello-da-esportare-in-senegal-a-oristano-un-progett-2-954142.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T19:19:35+00:00"/>
    <meta property="og:title" content="Orti urbani, modello da esportare in Senegal: a Oristano un progetto di cooperazione"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">la "missione"</h6>
      <h1>Orti urbani, modello da esportare in Senegal: a Oristano un progetto di cooperazione</h1>
      <h2>Dieci tecnici agroforestali provenienti dall'Africa hanno seguito diverse attività di formazione nei giorni scorsi</h2>
      <address><time datetime="2019-11-18T19:19:35+00:00">18 Nov 2019, 19:19</time> by <a rel="author" href="https://www.unionesarda.it/autore/valeria_pinna/10327" target="_blank">Valeria Pinna</a></address>
      <p>Gli orti urbani e le aziende oristanesi diventano modelli da esportare in Senegal. Ieri si è conclusa la missione di una delegazione di 10 tecnici agro-forestali provenienti dall'Africa che per cinque giorni hanno seguito varie attività di formazione nei settori ortofrutticolo, vivaistico e sulla sicurezza sul luogo di lavoro. Ieri c'è stata la visita agli orti urbani di Torangius, nei giorni scorsi alle aziende l'Orto di Eleonora, Sa Marigosa e Cpa di Arborea.</p>
      <p>L'iniziativa ha l'obiettivo di migliorare le condizioni socio economiche delle popolazioni senegalesi attraverso il rafforzamento delle competenze produttive in campo agricolo e forestale. Il progetto di cooperazione internazionale è promosso dall'assessorato regionale al Lavoro, Forestas, i comuni di Oristano, Cagliari e Iglesias, dell'Unione culturale islamica in Sardegna e il Senegal.</p>
      <p>Come ha spiegato l'assessore comunale all'Ambiente Gianfranco Licheri "il progetto realizza in Senegal un'azione pilota che coinvolge oltre 600 famiglie nel rafforzamento delle produzioni orticole e coinvolge l'intera comunità nello sviluppo di un sistema produttivo forestale capace di rigenerare il contesto locale. L'obiettivo è realizzare azioni di formazione, riorganizzazione della base fondiaria, diversificazione delle attività produttive, passaggio a forme di energia alternative ecocompatibili grazie alle quali sarà possibile dare risposta alle criticità riscontrate nell'area sub-sahariana".</p>
    </article>
  </body>
</html>