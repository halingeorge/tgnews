<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/vasilis-palaiokostas-i-zoi-kai-oi-apokalypseis-sto-600-selidon-vivlio-tou/2918478/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T19:26:39+00:00"/>
    <meta property="og:title" content="Βασίλης Παλαιοκώστας: Η ζωή και οι αποκαλύψεις στο 600 σελίδων βιβλίο του"/>
    <meta property="og:description" content="Το βιβλίο που έγραψε ο Βασίλης Παλαιοκώστας και κυκλοφόρησε τον Ιούνιο, έφτασε στον εκδοτικό οίκο μέσο δικηγόρου των Αθηνών σύμφωνα με το ρεπορτάζ του ΑΝΤ1."/>
  </head>
  <body>
    <article>
      <h1>Βασίλης Παλαιοκώστας: Η ζωή και οι αποκαλύψεις στο 600 σελίδων βιβλίο του</h1>
      <h2>Το βιβλίο που έγραψε ο Βασίλης Παλαιοκώστας και κυκλοφόρησε τον Ιούνιο, έφτασε στον εκδοτικό οίκο μέσο δικηγόρου των Αθηνών σύμφωνα με το ρεπορτάζ του ΑΝΤ1.</h2>
      <address><time datetime="2019-11-18T19:26:39+00:00">18 Nov 2019, 19:26</time> by <a rel="author">Newsit Newsroom</a></address>
      <p>Στις 600 σελίδες του ο Παλαιοκώστας <a href="https://www.newsit.gr/topikes-eidhseis/vasilis-palaiokostas-mia-nyxta-gemati-aproopta-sti-larisa-den-tha-ithela-na-vriskomoun-sti-thesi-tou-6/2842060/">περιγράφει</a> την δράση του αλλά και την κινηματογραφική του απόδραση από τις φυλακές Κορυδαλλού. Επικηρυγμένος και ασύλληπτος εδώ και δέκα χρόνια ο Βασίλης Παλαιοκώστας, τον οποίο καταζητούν οι ελληνικές αρχές και η Ιντερπόλ, περιγράφει την κινηματογραφική ζωή του, μέσα από τις σελίδες του βιβλίου του.</p>
      <p>Από το πρόλογό του ο Παλαιοκώστας ξεκαθαρίζει πως αρνείται τα πάντα ή για την ακρίβεια, σχεδόν τα πάντα.</p>
      <p>“Ο,τι άλλο έχει να κάνει με ένοπλη ληστεία και κατηγορήθηκα ήταν πλεκτάνες – χρώματα της Ελληνικής Αστυνομίας. Έως και τώρα δεν έχω διαπράξει ποτέ ένοπλη ληστεία σε οποιονδήποτε οργανισμό πέρα από τράπεζες”, γράφει ο Παλαιοκώστας.</p>
      <p>Επιχειρεί να αθωώσει τον εαυτό του για ληστείες, δεν αντιστέκεται όμως να περιγράψει με γλαφυρό τρόπο την απόδρασή του από τις φυλακές Κορυδαλλού.</p>
      <p>“Περάσαμε μαζί την πόρτα και ο Αλκέτ την έκλεισε πίσω του. Έβγαλε από τη μέση την αλυσίδα, την πέρασε γύρω από τα κάγκελα και την κλείδωσε με λουκέτο. Ο υπάλληλος προαυλίου δεν το κούνησε ρούπι παρά καθόταν όπως όλοι οι κρατούμενοι και απολάμβανε το απρόσμενο θέαμα. Οι αισθήσεις μας βρίσκονταν σε ύψιστο συναγερμό. Η αδρεναλίνη έσπαγε κοντέρ. Αφήναμε πίσω μας το κτιριακό συγκρότημα του Κορυδαλλού προς τη γλυκιά ελευθερία”.</p>
      <figure>
        <iframe src="https://www.youtube.com/embed/Z07mBvR2wPM" width="640" height="360" data-service="Youtube" scrolling="no"/>
      </figure>
      <p>Όσο για το αν θα μπορούσε το βιβλίο να αποτελέσει οδηγό για τις αστυνομικές αρχές ώστε να βρουν που κρύβεται ο Βασίλης Παλαιοκώστας τίποτε δεν είναι σίγουρο. Σύμφωνα με πληροφορίες η ειδική ομάδα της αντιτρομοκρατικής επικεντρώνεται σε σημεία – κλειδιά που αναφέρονται μέσα στο βιβλίο.</p>
      <p>“Εμείς δεν είμασταν απλοί παράνομοι που κάναμε μια απαγωγή. Το μέλλον μας δεν θα κρινόταν ούτε θα το καθόριζε αυτή μας η ενέργεια”, αναφέρει.</p>
      <p>Το βιβλίο έφτασε στον εκδοτικό οίκο μέσω δικηγόρου Αθηνών που με τη σειρά της το παρέλαβε σε φάκελο που έφτασε στο γραφείο της. Εκτός από το χειρόγραφο περιείχε και ιδιόγραφη επιστολή με το παλαμικό αποτύπωμα του Παλαιοκώστα, δείγμα της γνησιότητάς της, υποστηρίζουν εκπρόσωποι του οίκου που το εξέδωσε.</p>
    </article>
  </body>
</html>