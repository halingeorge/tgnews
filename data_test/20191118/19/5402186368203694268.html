<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/forsta-intryck/motorola-razr-en-annan-sorts-vikbar"/>
    <meta property="og:site_name" content="Mobil"/>
    <meta property="article:published_time" content="2019-11-18T19:21:00+00:00"/>
    <meta property="og:title" content="Motorola Razr – en annan sorts vikbar"/>
    <meta property="og:description" content="Det är tydligt när man provar Motorola Razr för första gången att det är en helt annan typ av vikbar än de vi sett sedan tidigare."/>
  </head>
  <body>
    <article>
      <h6 class="kicker">Första intrycket</h6>
      <h1>Motorola Razr – en annan sorts vikbar</h1>
      <address><time datetime="2019-11-18T19:21:00+00:00">18 Nov 2019, 19:21</time> by <a rel="author" href="mailto:erik.morner@mobil.se" target="_blank">Erik Mörner</a></address>
      <p>Första intryck <br/><b>Det är tydligt när man provar Motorola Razr för första gången att det är en helt annan typ av vikbar än de vi sett sedan tidigare.</b></p>
      <p>Vikmekanismen, den yttre lilla skärmen och den långsmala, stora skärmen på insidan är de centrala egenskaperna i Motorola Razr i 2019 års utförande. Ser man på konkurrenterna som gjort en stor telefon som viks upp till något av en surfplatta så har Motorola istället gjort en telefon i normal storlek, men som viks på mitten till något mycket mindre. Att man för detta får betala ett högt pris, 18 000 kronor närmare bestämt vet vi sedan tidigare. Efter att ha provat telefonen i praktiken är det dock lättare att avgöra vad du faktiskt får för pengarna.</p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_003.jpg?itok=ZPha0JGq"/>
      </figure>
      <h3>Ingen exceptionellt stor skärm</h3>
      <p>Den inre, stora skärmen är jämnstor med många flaggskepp idag och formatet är 21:9 som Motorola så väl som Sony använt den senaste tiden. Jag ser en fördel med det här jämfört med de andra vikbara mobilernas mer fyrkantiga skärmar. Ett långsmalt format är lämpligt inte bara för film utan även för många andra appar. Det är ju det format de flesta smartphones har idag så Motorola eller du som användare behöver inte tänka på att anpassa appar för sin vikbara telefon. Allt bara funkar. </p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_004.jpg?itok=R7Iu9W1E"/>
      </figure>
      <h3>När jag ser på film</h3>
      <p>Jag börjar att öppna Youtube-appen och även om mycket innehåll där är i 16:9-format går det precis som på andra mobiler att zooma om man vill det och fylla skärmen helt även de gånger videomaterialet inte är i exakt rätt proportioner. Då blir det tydligt hur skärmen faktiskt ser ut. I ena kanten har vi en sensorpanel som går in i skärmen och i den andra kanten, botten där mikrofonen för samtal sitter, där är skärmens kant lätt rundad. Inte strikt kvadratisk alltså när du zoomat in. Det känns lite ovant, men jag skulle inte säga att det är någon påtaglig nackdel att skärmytan på det här sättet inte är helt kvadratisk just vid inzoomning.</p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_021.jpg?itok=WyAK98Gt"/>
      </figure>
      <h3>Skärmens veck</h3>
      <p>Jag har tidigare skrivit om att vecket på andra vikbara är om inte ett problem så i alla fall klart märkbart och det gäller även Motorola Razr även om jag tycker att själva vecket är mindre påtagligt än på Samsung Galaxy Fold. Motorola har ansträngt sig extra har vi fått veta under demonstrationen. Stålplattor under skärmen förstärker och sträcker ut displayen när telefonen är uppfälld men om man tittar noga så ser och känner man en lätt vågighet i skärmen. Dock utan att jag upplever det som något problem.</p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_020.jpg?itok=iufBloH4"/>
      </figure>
      <h3>Prestanda</h3>
      <p>När man lägger 18 000 kronor på en telefon som den här kan det kännas som en kompromiss att den inte ger dig den bästa prestandan man kan få tag på idag. När jag använder telefonen märker jag dock inga tecken på att prestandan skulle vara otillräcklig, inte ens när man pressar telefonen med krävande uppgifter. Idag är ju även ett chipp som det Snapdragon 710 som sitter här mer än tillräckligt för de flesta uppgifter. Batteriet i den här telefonen är fördelat i två bitar för att ge telefonen bättre balans i handen så den inte blir framtung. Faktum är att batteritiden ska räcka en hel dag och Motorola påstår att den yttre lilla displayen ska bidra till batteritiden. </p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_022.jpg?itok=KYN6cJLd"/>
      </figure>
      <h3>Miniskärmen på utsidan</h3>
      <p>Med en skärm på dryga två tum på utsidan säger det sig självt att det inte är en skärm för en fullständig Androidupplevelse. Istället använder den Androids notifieringsfunktionalitet för att ge dig tillgång till apparnas funktioner. Det betyder att appar som ger dig möjlighet att i Androids notisfält till exempel styra musik (Spotify med flera), chattappar som låter dig snabbsvara på meddelanden och liknande också fungerar i den lilla skärmen på utsidan. En liten rad av ikoner låter dig välja mellan aktiva appar som är tillgängliga i lilla skärmen. Du kan till och med svara på samtal utan att öppna telefonen (via bluetoothheadset eller högtalartelefon). </p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_012.jpg?itok=gSGR_UQd"/>
      </figure>
      <p>Med en så liten skärm på utsidan är det kanske rimligt att Motorola inte försöker använda den till mer än till just snabba svar på inkommande notiser. Det är ingen skärm man vill använda för att surfa eller läsa e-post i ändå. </p>
      <p>Just eftersom man kan se notiser och se klockan eller agera på inkommande notiser räknar Motorola med att du inte kommer tända den stora skärmen lika ofta, ja de tror till och med att du kommer använda telefonen mindre och det ska även det bidra till att batteriet håller längre. </p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_002.jpg?itok=w3nr0oCX"/>
      </figure>
      <h3>Utvecklingsarbetet inkluderade andra prototyper</h3>
      <p>Motorola är tydliga med att den modell som är stor och blir större, som en surfplatta, fanns på ritbordet, ja de hade till och med 26 olika prototyper som testats med fokusgrupper och internt. Resultatet av testerna var att det var just den här modellen, den som viks ihop till en riktigt liten telefon i fickan var den som skapade mest gillande hos de som fått testa.</p>
      <figure>
        <img src="https://www.mobil.se/sites/mobil.se/files/styles/large_article_image/public/motorola_razr_013.jpg?itok=84ikIaqC"/>
      </figure>
      <p>Det är tydligt att Motorola utgått från design när man tagit fram nya Razr. Det är alltså beprövade funktioner i ett nytt format snarare än en introduktion av en rad nya funktioner eller utökad produktivitet. Ihopfälld är telefonen verkligt tunn och det finns inget glapp. Det är imponerande teknik som gör det möjligt, men det ger dig inga direkt nya möjligheter. </p>
      <p>Framförallt är Motorola Razr en helt annan typ av vikbar mobil än de vi sett från Huawei och Samsung. Razr ger dig samma upplevelse som i en vanlig mobil idag, men med skillnaden att den får plats i fickor där mobiltelefoner inte fått plats på flera år.</p>
      <h3>Fakta Motorola Razr (2019)</h3>
      <h3>Allmänt</h3>
      <p><b>Modell</b> Razr (2019)<br/><b>Tillverkare</b> Motorola<br/><b>Lanseringsdatum</b> 2019-11-14<br/><b>Mått</b> 72 x 172 x 6,9 mm<br/><b>Vikt</b> 205 g<br/><b>Material baksida</b> Glas<br/><b>Pris</b> ca 15 000 kr<br/><b>System</b> Android<br/><b>Systemversion</b> 9.0 Pie<br/><b>Chipset</b> Snapdragon 710<br/><b>Tillverkningprocess</b> 10 nm</p>
      <h3>Skärm</h3>
      <p><b>Mått</b> 6,2 tum<br/><b>Upplösning</b> 2142 x 876 pixel<br/><b>Typ</b> P-Oled</p>
      <h3>Minne</h3>
      <p><b>RAM-minne</b> 6 GB<br/><b>Lagringsminne</b> 128 GB</p>
      <h3>Batteri</h3>
      <p><b>Kapacitet</b> 2510 mAh<br/><b>Medföljande snabbladdare</b> Ja<br/><b>Effekt på medföljande laddaren</b> 15 W</p>
      <h3>Nät</h3>
      <h3>Kamera</h3>
      <p><b>Upplösning</b> 16 Megapixel<br/><b>Vidvinkellins</b> Nej<br/><b>Optisk zoom</b> Nej<br/><b>Optisk bildstabilisering</b> Nej<br/><b>Videoinspelning, upplösning</b> 3840 x 2160 pixel<br/><b>Upplösning på frontkameran</b> 5 megapixel</p>
      <h3>Anslutningar</h3>
      <p><b>Anslutningskontakt</b> USB Typ C<br/><b>Bluetooth</b> 5.0<br/><b>Wifi</b> 802.11 a/b/g/n/ac<br/><b>GPS</b> Ja<br/><b>FM-radio</b> Nej<br/><b>NFC</b> Ja</p>
      <h3>Övrigt</h3>
      <p><b>Tålig</b> Nej<br/><b>Fingeravtrycksläsare</b> Ja</p>
      <details>
        <summary>Benchmark-tester</summary>
        <p>
          <b>
            <i>Antutu 8</i>
          </b>
        </p>
      </details>
      <related>
        <h4>Relaterade artiklar</h4>
        <a href="https://www.mobil.se/nyheter/lanserad-vikbara-motorola-razr"/>
        <a href="https://www.mobil.se/samsung-galaxy-fold"/>
      </related>
    </article>
  </body>
</html>