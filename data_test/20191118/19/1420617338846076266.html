<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/pomezia-ufficializzato-il-passaggio-di-fucci-pecchia-e-abbondanza-nella-lega-dentro-anche-lex-coordinatore-di-fdi.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-18T19:04:09+00:00"/>
    <meta property="og:title" content="Pomezia: ufficializzato il passaggio di Fucci, Pecchia e Abbondanza nella Lega. Dentro anche l’ex coordinatore di FDI"/>
    <meta property="og:description" content="La Lega adesso ha ora una forza consistente in consiglio comunale a Pomezia. E’ stato infatti ufficializzato il trasbordo nel gruppo consiliare dei consiglieri Fabio Fucci, ex Sindaco di Pomezia, Emanuela Pecchia e Massimo Abbondanza.  Il “terzetto” aveva condiviso sin qui il percorso politico all’interno del gruppo civico Essere Pomezia arrivato ad un passo dal […]"/>
  </head>
  <body>
    <article>
      <h1>Pomezia: ufficializzato il passaggio di Fucci, Pecchia e Abbondanza nella Lega. Dentro anche l’ex coordinatore di FDI</h1>
      <address><time datetime="2019-11-18T19:04:09+00:00">18 Nov 2019, 19:04</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/Lega.jpeg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>La <b>Lega</b> adesso ha ora una forza consistente in consiglio comunale a Pomezia. E’ stato infatti ufficializzato il trasbordo nel gruppo consiliare dei consiglieri <b>Fabio Fucci</b>, ex Sindaco di Pomezia, <b>Emanuela Pecchia</b> e <b>Massimo Abbondanza</b>. </p>
      <p>Il “terzetto” aveva condiviso sin qui il percorso politico all’interno del gruppo civico <b>Essere Pomezia</b> arrivato ad un passo dal ballottaggio alle ultime amministrative; a loro si aggiunge chiaramente il Consigliere<b> Saverio Pagliuso</b> già eletto con la Lega e presente in consiglio comunale che rivestirà il ruolo di <b>Capogruppo</b>.</p>
      <p>La conferenza si è tenuta stamani presso<b> l’Hotel Selene di Pomezia (RM)</b> ed ha visto la partecipazione, oltre ai consiglieri sopra citati, di<b> Francesco Zicchieri</b>, deputato della Lega Salvini Premier e coordinatore regionale della Lega nel Lazio, <b>Laura Corrotti,</b> consigliere regionale del Lazio eletta nella Lega Salvini Premier e <b>Roberto Vettraino</b>, coordinatore della Lega Salvini Premier di Pomezia</p>
      <h3>Annuncio a sorpresa: c’è anche l’ex Coordinatore di FDI</h3>
      <p>Ad entrare nel gruppo della <b>Lega</b> c’è anche <b>Rodolfo Serafini</b>, ex coordinatore di<b> Fratelli d’Italia</b> a Pomezia. «<i>Ha un grande valore il suo ingresso nella Lega</i> – riferisce <b>Roberto Vettraino</b> – <i>sebbene non sia in Consiglio Comunale Serafini è molto stimato sul territorio per la sua attività politica. Questa notizia testimonia la grande valenza del progetto della Lega per la città di Pomezia</i>», aggiunge il coordinatore locale. <br/> <br/><i>«Una forza politica concreta, credibile, compatta, determinata. L’inizio di una nuova fase per riportare Pomezia a splendere, risollevandola da chi in poco più di un anno l’ha fatta piombare agli anni più bui, senza prospettiva di crescita</i>», ha dichiarato l’ex Sindaco <b>Fucci</b>. Chiaramente il suo passaggio alla Lega è quello che <a href="https://www.ilcorrieredellacitta.com/news/politica/pomezia-passaggio-di-fucci-alla-lega-il-commento-dellex-sindaco.html"><b>ha causato più scalpore a causa dei suoi trascorsi nel Movimento 5 Stelle</b></a> ma l’ex primo cittadino lo ha definito come la <i>«<b>naturale evoluzione del suo percorso politico</b>»</i>.<br/> <br/><i>«Condivido il progetto politico della Lega e la costituzione del gruppo consiliare a Pomezia è solo il primo passo per garantire ai cittadini di avere la necessaria rappresentanza della prima forza politica del Paese. <b>Sento di avere lo stesso entusiasmo di quando ho iniziato a fare politica attiva</b>»</i>, ha poi concluso l’ex Sindaco.<br/> </p>
    </article>
  </body>
</html>