<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-atp-ranking-rafael-nadal-ends-year-as-number-one-for-fifth-time-roger-federer-3rd-position-2857052.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T19:55:43+00:00"/>
    <meta property="og:title" content="ATP रैंकिंग : राफेल नडाल ने 5वीं बार शीर्ष खिलाड़ी के तौर पर किया साल का अंत, फेडरर तीसरे स्थान पर रहे"/>
    <meta property="og:description" content="रफेल नडाल पिछले सप्ताह खेले गये एटीपी फाइनल्स के ग्रुप चरण से आगे नहीं बढ़ने के बावजूद एटीपी की सोमवार (18 नवंबर) को जारी साल की आखिरी रैंकिंग में शीर्ष पर काबिज रहने में सफल रहे। यह पांचवीं बार है..."/>
  </head>
  <body>
    <article>
      <h1>ATP रैंकिंग : राफेल नडाल ने 5वीं बार शीर्ष खिलाड़ी के तौर पर किया साल का अंत, फेडरर तीसरे स्थान पर रहे</h1>
      <address><time datetime="2019-11-18T19:55:43+00:00">18 Nov 2019, 19:55</time> by <a rel="author">एएफपी,पेरिस</a></address>
      <p>रफेल नडाल पिछले सप्ताह खेले गये एटीपी फाइनल्स के ग्रुप चरण से आगे नहीं बढ़ने के बावजूद एटीपी की सोमवार (18 नवंबर) को जारी साल की आखिरी रैंकिंग में शीर्ष पर काबिज रहने में सफल रहे। यह पांचवीं बार है जब नडाल ने साल का अंत शीर्ष खिलाड़ी के रूप में किया है। नडाल 9,985 अंक के साथ रैंकिंग में दूसरे स्थान पर काबिज सर्बिया के नोवाक जोकोविच से 840 अंक आगे हैं। जोकोविच के पास हालांकि शीर्ष पर पहुंचने का मौका था, लेकिन वह लंदन में खेले गये एटीपी फाइनल्स के सेमीफाइनल में पहुंचने में नाकाम रहे। </p>
      <p>नडाल ने पांचवीं बार शीर्ष खिलाड़ी के तौर पर साल खत्म करने के मामले में दिग्गज रोजर फेडरर और जोकोविच की बराबरी की।  जोकोविच ने इस साल ऑस्ट्रेलियाई ओपन और विम्बलडन में जीत दर्ज की जबकि नडाल ने फ्रेंच ओपन और यूएस ओपन में जीत का परचम लहराया। फेडरर ने साल का अंत तीसरे नंबर के खिलाड़ी के तौर पर किया।</p>
      <p>एटीपी फाइनल्स के खिताबी मुकाबले में स्टीफानोस सिटसिपास से हार का सामना करने वाले डोमिनिक थियेम रैंकिंग में चौथे स्थान पर हैं। यूनान के 21 साल के सिटसिपास दानिल मेदवेदेव के बाद छठे पायदान पर हैं।</p>
      <p>विश्व रैंकिंग में पहले स्थान पर काबिज रहे एंडी मरे साल की शुरुआत में 240वें पायदान पर थे, लेकिन कूल्हे की सर्जरी के बाद खेल से दूर रहने के कारण उनकी रैंकिंग 503वें स्थान पर पहुंच गयी। यूरोपीयन ओपन मे जीत दर्ज करने के बाद वह साल के आखिरी में 126वें पायदान पर पहुंच गये।</p>
    </article>
  </body>
</html>