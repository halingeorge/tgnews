<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/to-bedzie-weekend-atrakcji-za-pol-ceny-hotele-i-muzea-obnizaja-ceny-na-koniec-sezonu/"/>
    <meta property="og:site_name" content="lublin112.pl"/>
    <meta property="article:published_time" content="2019-11-18T19:35:00+00:00"/>
    <meta property="og:title" content="To będzie weekend atrakcji za pół ceny. Hotele i muzea obniżają ceny na koniec sezonu"/>
    <meta property="og:description" content="W najbliższy piątek wystartuje ogólnopolska akcja promocyjna „Polska zobacz więcej – Weekend za pół ceny”. Jej głównym celem jest umożliwienie jak największej liczbie osób skorzystanie z atrakcji turystycznych w wyjątkowo korzystnej cenie, jak również zachęcenie ich do częstszego podróżowania po Polsce, i to nie tylko w sezonie wakacyjnym."/>
  </head>
  <body>
    <article>
      <h1>To będzie weekend atrakcji za pół ceny. Hotele i muzea obniżają ceny na koniec sezonu</h1>
      <address>
        <time datetime="2019-11-18T19:35:00+00:00">18 Nov 2019, 19:35</time>
      </address>
      <p>
        <b>W najbliższy piątek wystartuje ogólnopolska akcja promocyjna „Polska zobacz więcej – Weekend za pół ceny”. Jej głównym celem jest umożliwienie jak największej liczbie osób skorzystanie z atrakcji turystycznych w wyjątkowo korzystnej cenie, jak również zachęcenie ich do częstszego podróżowania po Polsce, i to nie tylko w sezonie wakacyjnym.</b>
      </p>
      <p>Zbliża się kolejna edycja cieszącej się bardzo dużym zainteresowaniem akcji „Polska zobacz więcej – weekend za pół ceny”. Przygotowało ją Ministerstwo Sportu i Turystyki oraz Polska Organizacja Turystyczna. Ma ona na celu prezentację rodzimej oferty turystycznej i zachęcenie Polaków do korzystania z atrakcji i usług turystycznych na terenie kraju, również w okresie poza głównym sezonem wakacyjnym.</p>
      <p>Jak wykazują dane Polskiej Organizacji Turystycznej, z roku na rok rośnie tzw. turystyka weekendowa. Polacy coraz częściej podróżują, wybierając właśnie krótkie, weekendowe wypady, zwłaszcza kiedy sprzyja temu pogoda. Akcja Weekend za pół ceny ma sprzyjać ożywieniu ruchu turystycznego poza sezonem. W ubiegłym roku w wiosennej i jesiennej edycji akcji wzięło udział niemal 300 tys. osób.</p>
      <p>W naszym regionie w ramach akcji dostępnych jest 39 ofert. Zamojskie Centrum Informacji Turystycznej i Historycznej w Zamościu oferuje zniżkę na zwiedzanie z przewodnikiem Trasy Podziemnej Oficyn Ratusza lub czterogodzinne zwiedzanie miasta, również z udziałem przewodnika. Ekomuzeum „Siedlisko Małgorzaty” w Kazimierzu Dolnym proponuje zajęcia z zakresu tworzenia tradycyjnych kwiatów ozdobnych z traw, zbóż i ziół oraz pokazy tkania na tradycyjnym krośnie. W Parku Rekreacji Zoom Natury w Janowie Lubelskim za pół ceny dostępne będą Laboratoria Wiedzy oraz Zoom Exit Room.</p>
      <p>Lubelska Fabryka Turystyki proponuje zwiedzanie Lublina w cenie obniżonej o połowę, zwiedzajlublin.pl zaś zwiedzanie Starego Miasta w Lublinie w cenie 10 zł od osoby, dzieci gratis. Wycieczkę poprowadzi przewodnik który dodatkowo omówi obraz Jana Matejki – Unia Lubelska, wszak w tym roku przypada okrągła 450 rocznica jej podpisania. Bilety wstępu tańsze o 50 proc. będą obowiązywały również w Muzeum Sił Powietrznych w Dęblinie, Muzeum Torebek i Misiów w Bochotnicy koło Kazimierza Dolnego, Muzeum Wsi Lubelskiej, Muzeum Zamoyskich w Kozłówce czy też Muzeum Historii Kocka.</p>
      <p>Okazja do poznania wszystkimi zmysłami tego, jak wyglądał wiejski dom i mała wiejska piekarnia w I połowie XX wieku, będzie w Zagrodzie Piekarza w Stasinie, które proponuje zwiedzanie ekomuzeum lub nocleg w wiejskim domu. Zamojski Weekend z Pasją przygotował zaś spacer z przewodnikiem w stroju historycznym po Zamościu, zwiedzanie wystawy – Koronki, tiurniury, aksamity, Kojec w Parku Miejskim z Makietą Miasta oraz oprowadzanie autorskie po wystawie „W czasach Stanisława Kostki i pięknej Zofii”. Tańszy będzie też wstęp na trasę Turystyczną – Bastion VII w Zamościu.</p>
      <p>Dla tych, którzy planują wyjechać na kilka dni, będzie też możliwość przenocowania za niższą niż zazwyczaj opłatą. Do akcji włączyły się bowiem również hotele i obiekty noclegowe. W Lublinie będą to hotele: Arche, Forum, Royal Botanic, Focus, Ilan, Huzar, Wieniawski, Luxor, Alter, Victoria oraz Mercure Centrum, w Nałęczowie Termy Pałacowe i Centrum Szkoleniowo-Wypoczynkowe Energetyk, Zamojski i Artis w Zamościu a także Sanvit we Włodawie, Pikul w Puławach i Korona w Zemborzycach Tereszyńskich.</p>
      <p>Do tego dochodzą: gospodarstwo agroturystyczne Osada Leśna „Doboszówka” w Parku Krajobrazowym Lasy Janowskie, Pokoje Gościnne „Sen na Roztoczu” w Szczebrzeszynie, Pensjonat Uroczysko Zaborek koło Janowa Podlaskiego, Dworek Dąbrowa w Dąbrowie Tomaszowskiej koło Tomaszowa Lubelskiego oraz Agroturystyka Nad Stawem w Zamościu. Z kolei w zamojskiej kawiarnii Mazagran wszystkie czekolady do picia będą w cenie 5 zł, tak samo jak ich flagowy produkt, czyli Chałwa made by Mazagran.</p>
      <p>(fot. Zwiedzaj Lubelskie)</p>
    </article>
  </body>
</html>