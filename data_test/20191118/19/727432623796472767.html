<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/seks-iphone-endringer-steve-jobs-neppe-hadde-godkjent/71588872"/>
    <meta property="og:site_name" content="Dinside"/>
    <meta property="article:published_time" content="2019-11-18T19:00:00+00:00"/>
    <meta property="og:title" content="Seks iPhone-endringer Steve Jobs neppe hadde godkjent"/>
    <meta property="og:description" content="Den avdøde Apple-sjefen var ikke glad i kompromisser når det gjaldt design og funksjon på iPhone."/>
  </head>
  <body>
    <article>
      <h6 class="kicker">Skråblikk:</h6>
      <h1>Seks iPhone-endringer Steve Jobs neppe hadde godkjent</h1>
      <h2>Den avdøde Apple-sjefen var ikke glad i kompromisser når det gjaldt design og funksjon på iPhone.</h2>
      <address><time datetime="2019-11-18T19:00:00+00:00">18 Nov 2019, 19:00</time> by <a rel="author">Bjørn Eirik Loftås</a></address>
      <p>Det har gått et par måneder siden <a href="https://www.dinside.no/mobil/her-er-iphone-11/71586119">årets store Apple-happening</a>, lanseringen av nok en ny iPhone. Eller rettere sagt: tre. iPhone 11, iPhone 11 Pro og iPhone 11 Pro Max. Og det skal dere ha Apple, navnene er mye enklere enn ved forrige korsvei, med X og R og S, Max og gudene vet hva.</p>
      <p>
        <b>Enkle navnevalg var jo noe publikum var så begeistret for, og en av tingene Steve Jobs også forfektet.</b>
      </p>
      <figure>
        <img src="https://dbstatic.no/71823109.jpg?imageId=71823109&amp;x=0&amp;y=0&amp;cropw=100&amp;croph=100&amp;width=161&amp;height=161"/>
        <figcaption>Bjørn Eirik Loftås er redaktør i Dinside og har fulgt Apple-utviklingen gjennom mange år. Foto: Kristin Alnes Vis mer</figcaption>
      </figure>
      <p>For enkelheten stod ekstremt sentralt i Jobs' «Think Different»-visjon, og mange mener det var hovedårsaken til den voldsomme suksessen Apple opplevde etter at Jobs tok over kontrollen i selskapet i 1997. Kombinasjonen av enkelhet og følelsen av høy kvalitet og god design, viste seg å være en vinnerformel.</p>
      <p>Apple var ikke alltid først ute med ny teknologi, men de var gjerne først med å implementere teknologien på en slik måte at hvem som helst kunne ta den i bruk.</p>
      <p>Som kollega Brynjulf Blix skrev i en av sine tidlige iPhone-omtaler: <i>«Den store skjermen, hvor alle funksjonene ligger lett tilgjengelig med sine ikoner, er som et fristende koldtbord, ikke som et fremmed kjøkken hvor du finner alt mer eller mindre bortgjemt i forskjellige skap og skuffer».</i></p>
      <p>Denne «utenfra og inn»-tankegangen, har siden blitt adoptert av alle konkurrentene.</p>
      <figure>
        <img src="https://dbstatic.no/63959016.jpg?imageId=63959016&amp;x=0&amp;y=0&amp;cropw=100&amp;croph=100&amp;width=321&amp;height=432"/>
        <figcaption><b>VISJONÆR:</b> Steve Jobs vil alltid bli husket for sin visjonære og kompromissløse lederstil. Foto: AP Photo/Paul Sakuma Vis mer</figcaption>
      </figure>
      <p>Den siste iPhone som ble lansert mens Steve Jobs levde, var iPhone 4. Gikk du i butikken for å kjøpe den nyeste iPhone, visste både du og selgeren umiddelbart hvilken modell du skulle ha. Enklere fikk det rett og slett ikke blitt.</p>
      <p>Men det var ikke bare navnevalget som var enkelt. For skulle du mot formodning rote deg inn i en meny eller app du ikke skjønte bæret av, tok hjem-knappen deg alltid tilbake til den trygge startskjermen.</p>
      <p>Nå er hjem-knappen historie, og det er delte meninger om Apple anno 2019 er i ferd med å fjerne seg lenger og lenger bort fra Jobs enkelhets-filosofi.</p>
      <p>Her er noen endringer jeg er ganske sikker på at Jobs hadde vært misfornøyd med:</p>
      <p><b>#1: Bortfall av hjem-knapp</b><br/>Å sveipe opp fra bunnen for å gå til hjem-skjermen er langt mindre intuitivt enn å trykke på en hjem-knapp.</p>
      <figure>
        <img src="https://dbstatic.no/71823170.jpg?imageId=71823170&amp;x=0&amp;y=26.869158878505&amp;cropw=100&amp;croph=54.906542056075&amp;width=321&amp;height=235"/>
        <figcaption><b>BORTE:</b> Hjem-knappen nederst var ett av Jobs' hjertebarn. Nå er den historie. Foto: Bjørn Eirik Loftås Vis mer</figcaption>
      </figure>
      <p>Verre blir det når du bruker en app i landskapsmodus. Avhengig av app, varierer det om du må sveipe opp fra bunnen eller fra siden.</p>
      <p>Man venner seg selvsagt til det, men særlig intuitivt er det egentlig ikke.</p>
      <p>Jeg tror Jobs ville insistert på å beholde hjem-knappen i virtuell utgave på heldekkende skjermer, slik flere av konkurrentene har valgt å gjøre.</p>
      <p><b>#2: Utstikkende kameraer</b><br/>Jobs var svært opptatt av at mobilen skulle ha en ren design, uten utstikkende detaljer. Da Apple lanserte iPhone 6, var ett av ankepunktene at objektivet stakk ut fra baksiden.</p>
      <figure>
        <img src="https://dbstatic.no/71823102.jpg?imageId=71823102&amp;width=512&amp;height=308"/>
        <figcaption><b>IKKE PENT:</b> Her har ingeniørene fått for lite motstand, tror vi Jobs ville ment. Foto: Pål Joakim Pollen Vis mer</figcaption>
      </figure>
      <p>På iPhone 11 og 11 Pro har det blitt verre enn noensinne. Mens ingeniørene vil si at det er umulig å unngå problemet, er jeg overbevist om at Jobs ville sagt: - Vel, da har dere en utfordring som må løses før lansering.</p>
      <p><b>#3: Busslomma</b><br/>En av de mest utskjelte detaljene som ble introdusert med iPhone X, er den mye omtalte busslomma øverst på skjermen, altså der man i stedet for å plassere frontkamera og den slags over skjermen, har en lomme på toppen – for å gjøre rammene rundt skjermen mindre. Det gjør det selvsagt bekvemt for ingeniørene, men er samtidig et alvorlig designbrudd.</p>
      <figure>
        <img src="https://dbstatic.no/71823103.jpg?imageId=71823103&amp;width=512&amp;height=308"/>
        <figcaption><b>SVART FELT:</b> Busslomma øverst, her på iPhone Xs max. Foto: Bjørn Eirik Loftås Vis mer</figcaption>
      </figure>
      <p>Mange hadde forventet at lomma skulle være eliminert med iPhone 11, gitt at flere konkurrenter alt hadde erstattet den med et lite hull i skjermen, men neida. Den er der fortsatt.</p>
      <p>Mulig at Jobs hadde gått med på det én gang, men neppe over tre generasjoner!</p>
      <p><b>#4: Åpne Kontrollsenteret</b><br/>Kontrollsenteret gir deg tilgang til mange valg du gjør ofte, for eksempel å sette mobilen på nattmodus, starte kalkulator, stemmeopptak og mye annet. Men hvordan får du fram kontrollsenteret egentlig? Naturligvis ved å sveipe ned fra kanten oppe til høyre.</p>
      <figure>
        <img src="https://dbstatic.no/71823499.jpg?imageId=71823499&amp;width=512&amp;height=308"/>
        <figcaption><b>KONTROLLSENTER:</b> Sveip er den nye hjem-knappen, denne gangen øverst til høyre. Foto: Bjørn Eirik Loftås Vis mer</figcaption>
      </figure>
      <p>Smak litt på den løsningen, og spør deg selv om den er logisk. Jeg er i hvert fall sikker på at Steve Jobs hadde sagt «rykk tilbake til start».</p>
      <p><b>#5: Installasjon av apper</b><br/>Å dobbeltrykke på av/på-knappen for å godkjenne installasjon av en app, bryter med all logikk, og er en av de minst intuitive løsningene vi har sett noensinne på en smartmobil.</p>
      <figure>
        <img src="https://dbstatic.no/71823105.jpg?imageId=71823105&amp;x=33.519553072626&amp;y=28.03738317757&amp;cropw=44.832402234637&amp;croph=28.785046728972&amp;width=321&amp;height=155"/>
        <figcaption><b>IKKE AKKURAT 2019:</b> For å installere apper, må du dobbeltrykke av/på-knappen i nyere utgaver av iOS. Foto: Bjørn Eirik Loftås Vis mer</figcaption>
      </figure>
      <p>Hva i alle dager har Apple tenkt på her? Steve Jobs ville garantert blitt rasende på vedkommende som i det hele tatt turte å komme med den idéen.</p>
      <p><b>#6: Skru av mobilen</b><br/>Har du prøvd å skru av en iPhone X eller nyere? Å holde inne av/på-knappen burde være tilstrekkelig, tenker du kanskje.</p>
      <figure>
        <img src="https://dbstatic.no/71823104.jpg?imageId=71823104&amp;width=512&amp;height=308"/>
        <figcaption><b>IKKE LETT Å SKRU AV:</b> Når brukeren må lese bruksanvisningen for å skru av mobilen, har noen ikke gjort jobben sin. Foto: Bjørn Eirik Loftås Vis mer</figcaption>
      </figure>
      <p>Det skulle tatt seg ut. Du må selvfølgelig holde inne volum opp og av/på - samtidig. Deretter får du fram skyvefeltet som lar deg skru av mobilen. Intuitivt? Ikke i det hele tatt. Nok en detalj vi tror Steve Jobs ville satt ned foten på.</p>
      <p><b>I rettferdighetens navn: </b><b>Det har skjedd veldig mye siden Jobs vandret over terskelen for åtte(!) år siden.</b> Kanskje er det en umulighet å lage avansert optikk som tilfredsstiller dagens krav til bilde- og videokvalitetet, uten utstikkende detaljer, og kanskje er det umulig å unngå busslomma med alt Apple har puttet inn der.</p>
      <p>Konkurransebildet er også et helt annet nå, enn det var i 2011 - og begeistring over ny innovasjon skyldes gjerne helt andre aktører nå enn den gang.</p>
      <related>
        <a href="https://www.dinside.no/mobil/rett-og-slett-ekstremt-god/71660042"/>
      </related>
      <p>Den digitale sfæren er dessuten mer kompleks og fragmentert enn noensinne, og Jobs' filosofi om å holde alt enkelt, ville vært en mye større utfordring i dagens mylder av funksjonalitet og muligheter.</p>
      <p>Samtidig er det når ting blir komplekse og fragmenterte at vi trenger visjonærer som ser hva som er essensen - og som er i stand til å løfte den fram og raffinere den, slik at ting både ser bedre ut og blir enkelt å bruke for alle.</p>
      <p>Men noen ting, som #4, #5 og #6, hører hjemme i en annen kurv: Kurven med løsninger som hadde trengt minst en runde til i produktutviklingsgruppa før de ble banket gjennom.</p>
      <p>
        <b>Det hadde garantert Steve Jobs sørget for.</b>
      </p>
      <p>
        <i>Har du andre eksempler på ting Steve Jobs neppe ville godkjent? Bruk debatten under videoen.</i>
      </p>
    </article>
  </body>
</html>