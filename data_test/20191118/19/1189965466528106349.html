<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259727/eidiko-tameio-tis-tis-neofyeis-epixeiriseis-eksiggeile-o-giannis-tsakiris"/>
    <meta property="og:site_name" content="LiFO"/>
    <meta property="article:published_time" content="2019-11-18T19:25:00+00:00"/>
    <meta property="og:title" content="Ειδικό ταμείο για τις νεοφυείς επιχειρήσεις εξήγγειλε ο Γιάννης Τσακίρης"/>
    <meta property="og:description" content="Τη δημιουργία ειδικού ταμείου για τη στήριξη νεοφυών επιχειρήσεων στο στάδιο της «σποράς» εξήγγειλε ο υφυπουργός Ανάπτυξης και Επενδύσεων, Γιάννης Τσακίρης"/>
  </head>
  <body>
    <article>
      <h1>Ειδικό ταμείο για τις νεοφυείς επιχειρήσεις εξήγγειλε ο Γιάννης Τσακίρης</h1>
      <h2>Τη δημιουργία ειδικού ταμείου για τη στήριξη νεοφυών επιχειρήσεων στο στάδιο της «σποράς» εξήγγειλε ο υφυπουργός Ανάπτυξης και Επενδύσεων, Γιάννης Τσακίρης</h2>
      <address><time datetime="2019-11-18T19:25:00+00:00">18 Nov 2019, 19:25</time> by <a rel="author">NEWSROOM</a></address>
      <p>
        <b>Τη δημιουργία ειδικού ταμείου για τη στήριξη <a href="https://www.lifo.gr/tags/%CE%9D%CE%B5%CE%BF%CF%86%CF%85%CE%B5%CE%AF%CF%82+%CE%B5%CF%80%CE%B9%CF%87%CE%B5%CE%B9%CF%81%CE%AE%CF%83%CE%B5%CE%B9%CF%82">νεοφυών επιχειρήσεων</a> εξήγγειλε ο υφυπουργός Ανάπτυξης και Επενδύσεων, Γιάννης Τσακίρης, μιλώντας στο πρώτο Ελληνογερμανικό Φόρουμ Καινοτομίας, με τίτλο «Η καινοτομία ως μοχλός ανάπτυξης - Μία ελληνογερμανική συνεργασία».</b>
      </p>
      <p>Στην 4η θεματική ενότητα στην οποία συμμετείχε ο υφυπουργός, αναδείχθηκε η ελληνογερμανική συνεργασία στο πεδίο της έρευνας και καινοτομίας σε επίπεδο κυβερνήσεων. Ο κ. Τσακίρης τόνισε πως «χρειαζόμαστε περισσότερη έρευνα και καινοτομία στην Ελλάδα, και στην ΕΕ για να κρατήσουμε τη θέση που έχει η Ευρώπη διεθνώς. Οι προκλήσεις και οι ευκαιρίες είναι μεγάλες. Όμως δεν μπορούν να αντιμετωπιστούν μεμονωμένα. Θα πρέπει να συνεχίσουμε σε ένα περιβάλλον συνεργατικής καινοτομίες».</p>
      <p>Αναφερόμενος στην ευρωπαϊκή εμπειρία των χρηματοδοτήσεων της καινοτομίας και της έρευνας μέσα από ειδικά ταμεία, τόνισε ότι και στην Ελλάδα «είναι στα άμεσα πλάνα της κυβέρνησης η δημιουργία ειδικού ταμείου, ώστε να χρηματοδοτήσει στο στάδιο της 'σποράς' την καινοτομία μέσα από την αναπτυξιακή τράπεζα, όπως και το να δημιουργήσουμε επιταχυντές».</p>
      <p>Ουσιαστικά, θα είναι στο πλαίσιο του equifund και θα εμπλουτίσει τη γκάμα χρηματοδοτικών εργαλείων για τη στήριξη της καινοτομίας. Σε σχέση με τον χρονικό ορίζοντα υλοποίησης και δημιουργίας, διευκρίνισε ότι στο επόμενο διάστημα θα ολοκληρωθεί η επεξεργασία για το εν λόγω χρηματοδοτικό εργαλείο.</p>
      <p>Σημειώνεται πως το φόρουμ διοργανώνουν από κοινού το Ελληνογερμανικό Εμπορικό και Βιομηχανικό Επιμελητήριο και η πρεσβεία της Ομοσπονδιακής Δημοκρατίας της Γερμανίας, με δωρεά από το Ίδρυμα Σταύρος Νιάρχος (ΙΣΝ), στο Κέντρο Πολιτισμού Ίδρυμα Σταύρος Νιάρχος (ΚΠΙΣΝ).</p>
      <p>
        <i>Με πληροφορίες από ΑΠΕ-ΜΠΕ</i>
      </p>
    </article>
  </body>
</html>