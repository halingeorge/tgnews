<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-emerging-teams-cup-india-beat-hong-kong-to-meet-pakistan-in-semifinal-2857021.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T19:50:27+00:00"/>
    <meta property="og:title" content="एमर्जिंग टीम्स कप: भारत ने हांगकांग को हराया, सेमीफाइनल में पाकिस्तान से भिड़ंत"/>
    <meta property="og:description" content="चिन्मय सुतार और शुभम शर्मा के शानदार प्रदर्शन से भारत ने सोमवार (18 नवंबर) को यहां एसीसी एमर्जिंग टीम्स कप में हांगकांग को 120 रन से हरा दिया। भारत अब सेमीफाइनल में चिर प्रतिद्वंद्वी पाकिस्तान..."/>
  </head>
  <body>
    <article>
      <h1>एमर्जिंग टीम्स कप: भारत ने हांगकांग को हराया, सेमीफाइनल में पाकिस्तान से भिड़ंत</h1>
      <address><time datetime="2019-11-18T19:50:27+00:00">18 Nov 2019, 19:50</time> by <a rel="author">भाषा,सावर (बांग्लादेश)</a></address>
      <p>चिन्मय सुतार और शुभम शर्मा के शानदार प्रदर्शन से भारत ने सोमवार (18 नवंबर) को यहां एसीसी एमर्जिंग टीम्स कप में हांगकांग को 120 रन से हरा दिया। भारत अब सेमीफाइनल में चिर प्रतिद्वंद्वी पाकिस्तान से भिड़ेगा।</p>
      <p>सुतार ने 85 गेंद में नाबाद 104 जबकि शुभम ने 55 गेंद में नाबाद 65 रन की पारी खेली जिससे भारत ने 50 ओवर में पांच विकेट पर 322 रन बनाए। सलामी बल्लेबाज और विकेटकीपर बीआर शरत ने भी 90 गेंद में 90 रन की पारी खेली।</p>
      <p>शुभम ने गेंदबाजी में भी कमाल दिखाते हुए 32 रन देकर चार विकेट चटकाए जिससे भारत ने हांगकांग को 47.3 ओवर में 202 रन पर ढेर कर दिया। शाहिद वसीफ ने हांगकांग की ओर से 84 गेंद में सर्वाधिक 68 रन बनाए।</p>
      <p>भारत बुधवार (20 नवंबर) को सेमीफाइनल में ढाका में पाकिस्तान से भिड़ेगा, जबकि एक अन्य सेमीफाइनल में मेजबान बांग्लादेश का सामना अफगानिस्तान से होगा। फाइनल ढाका में 23 नवंबर को खेला जाएगा। भारत लीग चरण में बांग्लादेश के बाद दूसरे स्थान पर रहा था। भारत को लीग चरण में मेजबान टीम के खिलाफ हार झेलनी पड़ी थी।</p>
    </article>
  </body>
</html>