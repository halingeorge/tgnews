<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/oblehani-univerzity-v-hongkongu-trva-nekteri-studenti-uprchli/1822269?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T19:06:00+00:00"/>
    <meta property="og:title" content="Obléhání univerzity v Hongkongu trvá, někteří studenti uprchli"/>
    <meta property="og:description" content="Hongkong - Desítkám prodemokratických demonstrantů se dnes podařilo dramaticky uprchnout na motocyklech z hongkongské polytechnické univerzity, zatímco na ně policie střílela gumové projektily. Informovala o tom agentura Reuters."/>
  </head>
  <body>
    <article>
      <h1>Obléhání univerzity v Hongkongu trvá, někteří studenti uprchli</h1>
      <address><time datetime="2019-11-18T19:06:00+00:00">18 Nov 2019, 19:06</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Desítkám prodemokratických demonstrantů se dnes podařilo dramaticky uprchnout na motocyklech z hongkongské polytechnické univerzity, zatímco na ně policie střílela gumové projektily. Informovala o tom agentura Reuters.</p>
      <slideshow>
        <figure>
          <img src="https://i3.cn.cz/6/1574224642_P201911200060301.jpeg"/>
        </figure>
        <figure>
          <img src="https://i3.cn.cz/6/1574174390_P201911190694701.jpg"/>
        </figure>
        <figure>
          <img src="https://i3.cn.cz/6/1574174366_P201911190693901.jpg"/>
        </figure>
        <figure>
          <img src="https://i3.cn.cz/6/1574174370_P201911190694301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Demonstranti obsadili univerzitu minulý týden na protest proti vládě v Hongkongu. O víkendu policie univerzitní areál obklíčila a sváděla se studenty bitvu na dálku s pomocí slzného plynu. Demonstranti odpovídali zápalnými láhvemi a podomácku vyrobenými zbraněmi. Jeden policista byl v neděli zraněn šípem, který ho zasáhl do nohy. Byly to jedny z nejdramatičtějších scén za pět měsíců krize v bývalé britské kolonii.</p>
      <p>Studenti, kterým se dnes podařilo uprchnout, se podle Reuters spustili na ulici na plastových hadicích, zpravodajský web BBC zase psal o provazových žebřících. Demonstranti pak nasedli na motocykly, na kterých pro ně přijeli jejich stoupenci. Část demonstrantů ale policie podle Reuters zatkla.</p>
      <p>Mnoho dalších demonstrantů ale zůstává v budově univerzity uvězněno. Podle Reuters policie umožnila dvěma představitelům do budovy vstoupit, aby dělaly zprostředkovatele. "Situace je čím dál nebezpečnější," uvedl propekingský politik Jasper Tsang krátce po příjezdu na univerzitu. Zatímco mluvil, byly za ním slyšet exploze a v dálce byly vidět také plameny.</p>
      <p>Další demonstranti mezitím podle Reuters házeli zápalné láhve a pokoušeli se dostat do budovy univerzity, policie proti nim ale použila slzný plyn a vodní děla a přiměla je k ústupu.</p>
      <p>Podle hongkongských zdravotnických služeb bylo 116 lidí zraněno, z toho jedna žena vážně.</p>
      <p>Dříve dnes policie zúžila okruh obléhání univerzity. Na stovky protivládních demonstrantů střílela gumové projektily a použila slzný plyn. Demonstranti podle Reuters házeli zápalné láhve a měli u sebe další zbraně. Několik desítek lidí, kteří se z univerzity pokusili uprchnout, policie zatlačila zpět.</p>
      <p>"Pokud se policie rozhodne proniknout dovnitř silou, aby lidi pozatýkala, bude tam velmi silný odpor ze strany demonstrantů, a obávám se, že se staneme svědky krveprolití. Tomu se chceme vyhnout," uvedl Tsang. Kromě Tsanga mohl na kampus jako zprostředkovatel také právní expert Eric Cheung. Ten uvedl, že na místě jsou uvězněny malé děti a starší osoby a že prioritou je evakuovat děti. Podle odhadů svědků je stále v univerzitním areálu přes 300 lidí.</p>
      <p>Protesty v Hongkongu jsou namířené proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy. Ten má oblasti zaručovat demokratické zřízení a autonomní výsady. Kritici tvrdí, že Čína tyto svobody postupně omezuje, což Peking popírá. Od začátku protestů bylo podle hongkongské policie zatčeno 4491 lidí ve věku 11 až 83. Policie zároveň odmítá nařčení z brutality.</p>
    </article>
  </body>
</html>