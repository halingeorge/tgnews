<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76285-Lekar-ktory-sa-podpisal-pod-praceneschopnost-Pavla-Ruska-Prijmem-5000-eur-na-daroch-kazdy-rok-nie-je-mi-to-neprijemne"/>
    <meta property="og:site_name" content="REFRESHER"/>
    <meta property="article:published_time" content="2019-11-18T19:08:00+00:00"/>
    <meta property="og:title" content="Lekár, ktorý sa podpísal pod práceneschopnosť Pavla Ruska: Príjmem 5000 eur na daroch každý rok, nie je mi to nepríjemné"/>
    <meta property="og:description" content="Pavol Rusko sa dnes nedostavil na hlavné pojednávanie kvôli problémom s chrbticou, predseda senátu Emil Klemanič rozhodol, že súd konanie prerušuje do 2. decembra."/>
  </head>
  <body>
    <article>
      <h1>Lekár, ktorý sa podpísal pod práceneschopnosť Pavla Ruska: Príjmem 5000 eur na daroch každý rok, nie je mi to nepríjemné</h1>
      <address><time datetime="2019-11-18T19:08:00+00:00">18 Nov 2019, 19:08</time> by <a rel="author">Viktor Kniš</a></address>
      <p>
        <b>Pavol Rusko sa dnes nedostavil na hlavné pojednávanie kvôli problémom s chrbticou, predseda senátu Emil Klemanič rozhodol, že súd konanie prerušuje do 2. decembra.</b>
      </p>
      <p>Dnes pokračoval súdny proces ku kauze údajného falšovania zmeniek TV Markíza. Podnikateľ <b>Marian Kočner</b> obvinený z objednávky vraždy novinára a bývalý riaditeľ televízie Pavol Rusko tvrdia, že v roku 2000 boli podpísané 4 zmenky v celkovej hodnote 69 miliónov eur. Kočner si na základe týchto zmeniek od Markízy peniaze nárokoval, a tak prebieha dokazovanie, či boli zmenky skutočne podpísané pred dvadsiatimi rokmi alebo ich Rusko a Kočner sfalšovali. </p>
      <related>
        <a href="https://refresher.sk/68989-5-veci-ktore-by-si-mal-vediet-o-kauze-zmenky-Ako-vraj-chceli-Marian-Kocner-a-Pavol-Rusko-z-Markizy-vytiahnut-69-milionov-eur"/>
      </related>
      <h3>Týždeň znalcov prerušila PN Pavla Ruska</h3>
      <p>Tento týždeň mal byť na programe výsluch súdnych znalcov, ktorí kontrolovali podpisy Pavla Ruska na zmenkách a porovnávali ich s tým, ako sa podpisoval v priebehu rokov. </p>
      <p>Hneď v úvode pojednávania predesa senátu Emil Klemanič čítal list od obhajcu Pavla Ruska Mareka Paru z 15. novembra, v ktorom sa píše o žiadosti zrušiť hlavné pojednávanie v najbližších dňoch, pretože má Pavol Rusko vystavené oznámenie o práceneschopnosti na na 18. až 20. novembra a ešte pár dní pred predložením PN-ky súdu oznámil, že chce byť prítomný, keď budú vypovedať znalci. </p>
      <figure>
        <img src="https://i.refresher.sk/public/vik/nov_2019/191811kocner_16663076.jpg"/>
        <figcaption>
          <cite>TASR - Jakub Kotian</cite>
        </figcaption>
      </figure>
      <h3>Nič iné, len všeobecné kecy</h3>
      <p>Zástupca Markízy Daniel Lipšic a prokurátor Ján Šanta dostali možnosť oboznámiť sa s predmetom PN-ky<i>: „Nič iné, len všeobecné kecy,“</i> okomentoval obsah práceneschopnosti Šanta, ktorý poukazuje na to, že sa v dokladoch nepíše o žiadnej odbornej lekárskej správe, ani o tom, že by Pavol Rusko nemohol byť zúčastnený na hlavnom pojednávaní. <i>„Chýba tam z medicínskeho pohľadu informácia, v čom konkrétne by prítomnosť obžalovaného zhoršila jeho zdravotný stav,”</i> povedal Lipšic.</p>
      <h3>Bohapustá obštrukcia</h3>
      <p>Šanta viackrát spomenul, že môže ísť o obštrukciu: <i>„Nehodnotím to nijak inak ako bohapustú obštrukciu, najmä v kontexte toho, že zo strany svedka sme tu počuli, že obhajoba bohapusto marila výkon väzby,"</i> povedal prokurátor.</p>
      <p>Daniel Lipšic navrhol, aby bol Pavol Rusko vzatý do väzby: <i>„Vytvára to dôvodné podozrenie, že môžu byť naplnené dôvody útekovej väzby,“</i> dodal Lipšic podľa denníka <a href="https://domov.sme.sk/c/22262373/minuta-po-minute-rusko-neprisiel-a-poslal-pn-ku-maju-vypovedat-znalci.html">SME</a>, senát sa však zatiaľ nevyjadril, či bude chcieť Ruska zatknúť.<i> „Ohradzujem sa voči akémukoľvek obvineniu z obštrukčného konania,“</i> reaguje obhajca Pavla Ruska, ktorý tvrdí, že Rusko vždy s políciou spolupracoval a bol súčinný. </p>
      <p>  </p>
      <figure>
        <img src="https://i.refresher.sk/public/vik/nov_2019/191811kocner_12663071.jpg"/>
        <figcaption>
          <cite>TASR - Jakub Kotian</cite>
        </figcaption>
      </figure>
      <h3>Kto je Peter Lipták – lekár, ktorý potvrdil Ruskovu práceneschopnosť? </h3>
      <p><a href="https://dennikn.sk/minuta/1655644/?ref=mpm">Denník N </a>informoval, že lekár, ktorý potvrdil zdravotné komplikácie Pavla Ruska týkajúce sa krčnej chrbtice, je Peter Lipták. V minulosti ho už polícia vyšetrovala kvôli korupcii po tom, čo TV Markíza zverejnila <a href="https://www.facebook.com/watch/?v=10153087338986410">videoreportáž</a>, v ktorej sa Lipták sám otvorene priznal k braniu úplatkov: <i>„Ja to robím tak, že od svojich pacientov prijímam dary. Príjmem 5000 eur na daroch každý rok. Nás ako keby život tlačil k tomu, že musíme prijať akúkoľvek pomoc, najmä finančnú.“</i></p>
      <p>Lipták dodáva, že je v úplnom poriadku, že si berie peniaze najmä od chudobných ľudí: <i>„Nie je mi to vôbec nepríjemné, lebo tie peniaze potrebujem. Je to v poriadku.“</i></p>
      <p>Aj právny zástupca Markízy Daniel Lipšic si na toto video spomenul: „To meno lekára je totožné s menom lekára, ktorý prednedávnom verejne obhajoval korupciu v tejto krajine, aj v televízii, ktorá je mojím klientom,“ píše <a href="https://dennikn.sk/minuta/1655644/?ref=mpm">Denník N</a>. </p>
      <p><i>„Som presvedčený o tom, že som postupoval podľa zákona,“</i> reagoval Peter Lipták. Nechcel riešiť cez médiá, či práceneschopnosť pre Pavla ruska vypísal účelovo. K tomu, či môže všeobecný lekár určovať diagnózu, ktorá je v PN-ke, poznamenal, že špecialistom je aj všeobecný lekár. Voči obvineniu Lipšica, že má byť lekárom pochybnej povesti, sa ohradil. „<i>Z mojej strany sa poradím s právnikmi a pokiaľ takéto niečo je, tak to budem žalovať,“</i> avizoval. </p>
      <h3>„Nemal s pohybom žiadny problém, agresivity mal v sebe akurát dosť“</h3>
      <p>Svedectvo bratislavčanky Zuzany Freyerovej, ktorá videla Ruska ráno v nemocnici</p>
      <p><i>„Išla som s maminou do prijímacej kancelárie, prijímali ju do nemocnice. Všimla som si, že pri ďalších dverách sa niekto v šiltovke rozčuľuje. Pozrela som sa bližšie a bol to slávny Pavol Rusko. Mal okolo krku šál. Najprv sa nervózne prechádzal a potom sa domáhal toho, aby ho vzali dovnútra. Sestričky mu ale povedali niečo v tom zmysle, že najprv berú objednaných pacientov. On sa rozčuľoval, robil scény a hovoril aj niečo o tom, že toto sú tí, čo chodia protestovať za slušné Slovensko,“ </i>opísala <a href="https://dennikn.sk/minuta/1656214/?ref=mpm">Denníku N </a>celú situáciu. <i>„Ešte sme sa tam s jednou pani čudovali, že má tú drzosť sa rozčuľovať.“</i></p>
      <p>Pani Zuzana potvrdila, že Pavol Rusko nemal žiadny problém s pohybom tak, ako sa píše v potvrdení o oprácineschopnosti: <i>„Nemal s pohybom žiadny problém, agresivity mal v sebe akurát dosť,“</i> povedala pre Denník N.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76247-Mariana-Kocnera-a-Pavla-Ruska-usvedcuje-z-falsovania-zmeniek-aj-bakalarska-praca-mladej-novinarky"/>
        <a href="https://refresher.sk/76194-Kocnerova-dcera-na-sude-spochybnovala-svedka-a-nechcela-odpovedat-na-otazky-z-coho-zije"/>
        <a href="https://refresher.sk/76364-8-ludi-ktorych-stiahol-ku-dnu-Marian-Kocner-alebo-jeho-Threema-Kam-az-siahali-chapadla-muza-obvineneho-z-objednavky-vrazdy"/>
        <a href="https://refresher.sk/76685-Marian-Kocner-o-Robertovi-Ficovi-Budem-radsej-ked-vo-vlade-bude-on-lebo-viem-ze-budem-mat-svaty-pokoj-Aktualizovane"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
      </related>
    </article>
  </body>
</html>