<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618155,Czy-BMW-to-stan-umyslu.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-18T19:10:33+00:00"/>
    <meta property="og:title" content="Czy BMW to stan umysłu?"/>
    <meta property="og:description" content="Każdy kierowca uważa, że jeździ najlepiej i nie daj Bóg zwrócić mu uwagę. Szczególnie wysokie mniemanie mają o sobie użytkownicy BMW. Tyle że to nijak ma się do opinii innych, choć szaleniec za kółkiem, to nie kwestia marki auta."/>
  </head>
  <body>
    <article>
      <h1>Czy BMW to stan umysłu?</h1>
      <address>
        <time datetime="2019-11-18T19:10:33+00:00">18 Nov 2019, 19:10</time>
      </address>
      <p>
        <b>Każdy kierowca uważa, że jeździ najlepiej i nie daj Bóg zwrócić mu uwagę. Szczególnie wysokie mniemanie mają o sobie użytkownicy BMW. Tyle że to nijak ma się do opinii innych, choć szaleniec za kółkiem, to nie kwestia marki auta.</b>
      </p>
      <p>Lubimy stereotypy, bo dzięki nim łatwiej sobie wszystko wytłumaczyć. Tak jest też z kierowcami. Jak ktoś popełni błąd na drodze, to wiadomo, że to musiał być „dziadek w kapeluszu”, albo „baba za kierownicą”. Bo któż inny? Tak jest z kierowcami BMW. Jak wypadek i BMW, to wszystko jasne, bo przecież kierowcy BMW jeżdżą niebezpiecznie, bardzo agresywnie. Tylko czy prawda? A może kierowcy innych marek są nie lepsi? Czy można wiązać markę auta z wypadkami? <br/><br/>Niedawno media obiegła informacja, że <b>kierowcy BMW są... najbezpieczniejszymi kierowcami</b>. Tyle że ranking został oparty na deklaracjach samych kierowców tej marki. Tymczasem do tragicznych w skutkach wypadków z udziałem kierowców tej marki dochodzi bardzo często.<b> I człowiek dochodzi do wniosku, że BMW to po prostu stan umysłu.</b><br/><br/>Dowód, choćby wypadek w miniony czwartek <a href="http://olsztyn.wm.pl/617557,BMW-uderzylo-w-drzewo-Jedna-osoba-nie-zyje-dwie-trafily-do-szpitala.html">w Olsztynie, gdzie kierowca BMW miał ponad 1,5 promila alkoholu w organizmie. </a>Na miejscu zginął jeden z pasażerów auta. Inne głośne zdarzenie, które obiegło Polskę, to wypadek w jednej dzielnic Warszawy, gdy jadący z prędkością około 130 km/h kierowca BMW potrącił śmiertelnie pieszego, który przechodził przez ulicę po pasach z kobietą i dzieckiem w wózku. Mężczyzna w ostatniej odepchnął kobietę i wózek, ratując życie najbliższym. Kierowca BMW za nic miał obowiązuje w tym miejscu ograniczenie prędkości do 50 km/h.<br/><br/><a href="http://gazetaolsztynska.pl/617531,Ktorzy-kierowcy-powoduja-najwiecej-wypadkow-SONDA.html">Także zdaniem internautów, którzy wzięli udział w nasze sondzie</a> kierowcy BMW są największym zagrożeniem na drogach. Według aż 65 proc. głosujących użytkownicy BMW stwarzają największe zagrożenie na drodze. Skąd bierze się taka opinia o kierowcach BMW?<br/><br/>— Ze stereotypów — uważa Rafał Tasak, olsztyński taksówkarz, który jeździ też BMW. — Tu bardziej chodzi o to, kto dostaje w ręce taki samochód. Jeśli młody kierowca, bez doświadczenia, to zwykle nie potrafi ujarzmić takiego auta, z mocnym silnikiem, dużej mocy.<br/><br/>Na drugim miejscu w naszej sondzie pojawili się kierowcy audi, ale złe zdanie o nich miał jedynie co dziesiąty biorący udział w sondzie. Na pudle znaleźli się jeszcze właściciele volkswagenów. Najlepiej w sondzie wypadli właściciele volvo, którzy zebrali tylko nieco ponad 1 proc. głosów krytycznych. Czy rzeczywiście są tak dżentelmenami za kółkiem?<br/><br/>Nie do końca. Firma Punkta przeanalizowała polisy OC, by sprawdzić, kierowcy jakich marek samochodów powodują najwięcej wypadków, a jakich najmniej.<b> Nie jest zaskoczeniem, że najwięcej szkód mają kierowcy najczęściej ubezpieczanych marek, dlatego… że jest ich po prostu najwięcej na rynku.</b><br/><br/>Inaczej to wygląda, gdy sprawdzimy, jaki procent kierowców miało w swojej historii ubezpieczenia jakąś szkodę i ilu ich przypada na 1000 samochodów tej marki. Najwięcej „szkodowych” kierowców jeździ volvo, skodą, toyotą i mazdą. Kierowcy BMW są dopiero na 5. miejscu wśród powodujących najmniej wypadków. Najbezpieczniej jeżdżą kierowcy samochodów marki Citroen. Za nimi są kierowcy fiatów, volkswagenów i mercedesów. Zdaniem kierowcy wyścigowego Macieja Marcinkiewicza na drodze powinniśmy kierować się zasadą ograniczonego zaufania, niezależnie od tego, kto jakim autem obok jedzie.<br/><br/>— Być może nie ma zależności między konkretną marką, a wypadkami, ale upodobania młodych kierowców do pewnej marki, mogą często takie statystki budować — mówi Maciej Marcinkiewicz. — BMW ma sportowy charakter dodatkowo tylny napęd, a przy tym starsze modele nie są już drogie. I są popularne wśród młodych kierowców, którzy lubią brawurę i szukają adrenaliny w normalnym ruchu, co nie powinno mieć miejsca, ale się zdarza.<br/><br/>Podobnie uważa Marcin Kiwit, egzaminator nadzorujący WORD w Olsztynie.<br/>— Nie znam badań, które wiązałby markę samochodów ze statystyką wypadków — mówi Marcin Kiwit. —To raczej obiegowa opinia, że marka BMW kojarzy się z podejmowaniem bardziej ryzykownych zachowań na drodze. Niemniej z obserwacji wynika, że są pewne marki samochodów, które są częściej wybierane przez młodych kierowców, zwłaszcza tych, którzy świeżo odebrali prawo jazdy. A młodzi kierowcy powodują jedno z największych zagrożeń w ruchu drogowym.<br/><br/>Co prawda w Polsce nie ma takich badań, ale zrobili je na Wyspach. Firma GoCompare Car Insurance, opierając się na statystykach ubezpieczycieli, zestawiła marki i modele, których kierowcy najczęściej mają skłonności do popełniania wykroczeń lub powodowania wypadków. Pod uwagę wzięto dwie kategorie: winnych kolizji ( na podstawie wyroku sądu) oraz winnych zdarzeń, gdzie sprawcy sami przyznali się do winy. <b>Kierowcy BMW zostali uznani za najbardziej niebezpiecznych na brytyjskich drogach, ale niedaleko w tyle znaleźli się też posiadacze mercedesów i audi. </b><br/><br/>Na pierwszym miejscu znaleźli się właściciele BMW serii 4. I to w obu kategoriach. W pierwszej dziesiątce jest jeszcze dużo luksusowych Mercedesów, Audi. Natomiast najmniejsze niebezpieczeństwo stwarzają kierujący małymi samochodami. W pierwszej kategorii zwyciężył vauxhall agila, w drugiej – peugeot 206.<br/><br/>Jedno jest jednak pewne: inne auta wybierają kobiety, a inne mężczyźni.<br/><br/>— Kobiety zwracają uwagę na inne cechy — mówi Andrzej Markowski, psycholog transportu. — Samochód musi do nich pasować jak dobra torebka, zaś większość mężczyzn kocha samochody o dużej mocy. Stąd miłość do co najmniej suwów, jeśli nie do samochodów terenowych.<br/><br/>Z czego wynikają te różnice między płciami? Okazuje się, że z genetyki. <br/><br/>— Mężczyźni różnią się od kobiet sposobem funkcjonowania w relacjach społecznych — tłumaczy psycholog. — Mężczyźni muszą dominować,a kobiety muszą się podobać, bo to zapewnia genetyczną nieśmiertelność. <br/><br/>Andrzej Mielnicki</p>
    </article>
  </body>
</html>