<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597999/poutin-kai-makron-syzitisan-gia-tin-synodo-gia-tin-oukrania"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T19:37:00+00:00"/>
    <meta property="og:title" content="Πούτιν και Μακρόν συζήτησαν για την σύνοδο για την Ουκρανία"/>
    <meta property="og:description" content="Ο Εμανουέλ Μακρόν χαιρέτισε σήμερα την επιστροφή από τη Ρωσία τριών ουκρανικών πολεμικών πλοίων, μια κίνηση που &quot;συμβάλλει στην ενίσχυση της εμπιστοσύνης&quot;..."/>
  </head>
  <body>
    <article>
      <h1>Πούτιν και Μακρόν συζήτησαν για την σύνοδο για την Ουκρανία</h1>
      <address><time datetime="2019-11-18T19:37:00+00:00">18 Nov 2019, 19:37</time> by <a rel="author">sigmalive</a></address>
      <p>Ο Εμανουέλ Μακρόν χαιρέτισε σήμερα την επιστροφή από τη Ρωσία τριών ουκρανικών πολεμικών πλοίων, μια κίνηση που "συμβάλλει στην ενίσχυση της εμπιστοσύνης" μεταξύ της Μόσχας και του Κιέβου ενόψει της συνόδου κορυφής για την Ουκρανία στις 9 Δεκεμβρίου στο Παρίσι, ανακοίνωσε η γαλλική προεδρία.</p>
      <p>Ο αρχηγός του γαλλικού κράτους έκανε το σχόλιο αυτό κατά τη διάρκεια τηλεφωνικής του συνομιλίας με τον Ρώσο ομόλογό του Βλαντίμιρ Πούτιν σήμερα, η οποία αφορούσε την προετοιμασία της συνόδου αυτής όπου θα μετάσχουν επίσης ο πρόεδρος της Ουκρανίας Βολοντίμιρ Ζελένσκι και η καγκελάριος της Γερμανίας 'Αγγελα Μέρκελ.</p>
      <p>Το Κρεμλίνο επιβεβαίωσε ότι ο Βλαντίμιρ Πούτιν θα μετάσχει στην τετραμερή διεθνή σύνοδο σε μια προσπάθεια να προωθηθούν οι προσπάθειες για μια ειρηνική λύση στη σύγκρουση στην ανατολική Ουκρανία.</p>
      <p>Η επιστροφή από τη Ρωσία των πλοίων στην Ουκρανία είναι ένα νέο επεισόδιο της σχετικής άμβλυνσης των σχέσεων μεταξύ των δύο χωρών μετά την εκλογή τον Απρίλιο στην ουκρανική προεδρία του πρώην κωμικού Βολοντίμιρ Ζελένσκι, ο οποίος τάσσεται υπέρ μιας επανάληψης του διαλόγου.</p>
      <p>H Ρωσία είχε κατασχέσει τα τρία πολεμικά πλοία ένα χρόνο νωρίτερα στ΄ανοιχτά της Κριμαίας. Η επιστροφή των πλοίων συνιστά μια κίνηση καλής θέλησης τρεις εβδομάδες πριν από τη σύνοδο κορυφής για τη διευθέτηση της σύγκρουσης στην ανατολική Ουκρανία.</p>
      <p>Τον Σεπτέμβριο, μια μαζική ανταλλαγή κρατουμένων που πραγματοποιήθηκε, επέτρεψε κυρίως την επιστροφή στην Ουκρανία των πληρωμάτων των τριών πλοίων έπειτα από 10 μήνες κράτησης στη Ρωσία. Εξάλλου, οι πρώτες αποχωρήσεις ουκρανικών στρατευμάτων και φιλορώσων αυτονομιστών μαχητών πραγματοποιήθηκαν σε τρεις τομείς της γραμμής του μετώπου στην ανατολική Ουκρανία, όπου η σύγκρουση μετρά ήδη 13.000 και πλέον νεκρούς.</p>
      <p>Τελευταία ένδειξη αυτής της αναθέρμανσης ήταν η ανακοίνωση της τετραμερούς συνόδου κορυφής στο Παρίσι, κατά την οποία θα συναντηθούν για πρώτη φορά οι πρόεδροι της Ρωσίας και της Ουκρανίας.</p>
      <p>Καμιά σύνοδος κορυφής υπό αυτό το σχήμα που αποκαλείται "Νορμανδία" δεν έχει πραγματοποιηθεί από το 2016. Αυτό το φόρουμ είναι που οργανώνει την προβλεπόμενη από τις συμφωνίες του Μινσκ ειρηνευτική διαδικασία που υπογράφηκαν το 2015.</p>
      <p>Σε συνέντευξη Τύπου σήμερα στη Μόσχα, ο υπουργός Εξωτερικών Σεργκέι Λαβρόφ είπε ότι ελπίζει το Παρίσι "να καταβάλει κάθε δυνατή προσπάθεια για την άρση οποιασδήποτε αμφιβολίας και για να επιβεβαιώσει η σύνοδος κορυφής το απαραβίαστο και την απουσία εναλλακτικής από την εφαρμογή των συμφωνιών του Μινσκ".</p>
      <p>Ο υπουργός Εξωτερικών της Γερμανίας Χάικο Μάας αναμένεται αύριο στο Κίεβο για να βοηθήσει στην προετοιμασία της συνόδου. Θα έχει επαφές με την ουκρανική ηγεσία και θα μεταβεί στη γραμμή του μετώπου.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>