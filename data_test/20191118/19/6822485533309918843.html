<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827160.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T19:09:00+00:00"/>
    <meta property="og:title" content="راه‌اندازی بورس بین‌المللی ایران تا پایان سال در کیش"/>
    <meta property="og:description" content="به گزارش فارس از جزیره کیش، غلامحسین مظفری مدیرعامل سازمان منطقه آزاد کیش امروز در یازدهمین نمایشگاه فرصت‌های سرمایه‌گذاری در جزیره کیش اعلام کرد: بورس بین‌المللی ایران تا پایان سال در جزیره کیش راه‌اندازی می‌شود و مقدمات تصویب آن در دولت فراهم شده است."/>
  </head>
  <body>
    <article>
      <h1>راه‌اندازی بورس بین‌المللی ایران تا پایان سال در کیش</h1>
      <address>
        <time datetime="2019-11-18T19:09:00+00:00">18 Nov 2019, 19:09</time>
      </address>
      <p>مدیرعامل سازمان منطقه آزاد کیش از راه‌اندازی بورس بین‌المللی کیش تا پایان سال در این جزیره خبر داد.</p>
      <p>به گزارش فارس از جزیره کیش، غلامحسین مظفری مدیرعامل سازمان منطقه آزاد کیش امروز در یازدهمین نمایشگاه فرصت‌های سرمایه‌گذاری در جزیره کیش اعلام کرد: بورس بین‌المللی ایران تا پایان سال در جزیره کیش راه‌اندازی می‌شود و مقدمات تصویب آن در دولت فراهم شده است.</p>
      <p>وی همچنین گفت: علی‌رغم تحمیل شرایط سخت به کشور ما و تحریم‌های ظالمانه امروز اقتصاد ایران به ثبات نسبی رسیده است.</p>
      <p>
        <b>* اجرای 30 هزار میلیارد تومان پروژه در کیش </b>
      </p>
      <p>مدیرعامل سازمان منطقه آزاد کیش افزود: اجرای 120 پروژه عمرانی و توسعه‌ای در کیش به ارزش بیش از 30 هزار میلیارد تومان نشانگر توجه بخش خصوصی در سرمایه‌گذاری در کیش است.</p>
      <p>مظفری همچنین از برنامه تولید ارز دیجیتال در جزیره کیش در آینده نزدیک خبر داد که به رونق تجارت و داد و ستد خواهد انجامید.</p>
      <p>وی با بیان اینکه بازار سرمایه پیشران اقتصاد ایران است، گفت: رشد بورس در سال گذشته و امسال قابل توجه بوده و سیاست‌های ضد تورمی بانک‌ها و اصلاح ساختاری تأثیر بیشتری بر روی اقتصاد خواهد شد. در این زمینه شاخص بخش صنعت بانکداری در کشور از رشد 60درصدی در بورس بررخوردار بوده که بانک‌ها می‌توانند در خدمت تولید و رونق اقتصادی قرار گیرند.</p>
      <p>مدیرعامل سازمان منطقه آزاد کیش همچنین گفت: صنعت بیمه از رشد 100درصدی در بورس برخوردار شده و فرهنگ‌سازی برای افزایش پوشش بیمه‌ای و ریسک برای توسعه اقتصادی لازم است.</p>
      <p>مظفری از ارائه فرصت‌های سرمایه‌گذاری در ایران با تلفیق بازار سرمایه خبر داد و گفت: فرصت‌هایی برای سرمایه‌گذاری خارجی در ایران فراهم شده است که علی‌رغم فشارهای غیرقانونی آمریکا این فرصت‌ها را نباید از دست بدهید و در بازار بزرگ ایران سرمایه‌گذاری کنید.</p>
      <p>
        <b>* ترمینال جدید فرودگاه کیش راه‌اندازی می‌شود</b>
      </p>
      <p>وی همچنین از پروژه راه‌اندازی ترمینال جدید فرودگاه کیش خبر داد که ظرفیت پذیرش مسافر را به سالانه شش میلیون نفر افزایش می‌دهد.</p>
      <p>به گفته مدیرعامل سازمان منطقه آزاد کیش، با کمک معاونت علمی و فناوری ریاست جمهوری کیش به شهر هوشمند و خلاق از نظر استارت‌آپ‌ها تبدیل می‌شود و مرکز نوآوری کیش برای استارت‌آپ‌ها راه‌اندازی شده است.</p>
      <p>به گزارش فارس، در جریان برگزاری یازدهمین نمایشگاه فرصت‌های سرمایه‌گذاری در جزیره کیش برق سالن مرکز همایش بین‌المللی جزیره کیش برای مدت قطع شد و سیستم صوت و نیز سیستم آب و برق دچار اختلال شد که با تلاش همکاران مجدد برقرار و اعلام شد قطعی برق به خاطر بارندگی شدید و رعدوبرق بوده است.</p>
    </article>
  </body>
</html>