<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-nyt-kyiv-not-kiev/30278953.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T19:45:26+00:00"/>
    <meta property="og:title" content="#KyivnotKiev: у The New York Times перейшли на коректне написання назви Києва"/>
    <meta property="og:description" content="«Здається, цього чекали всі!» – посольство України у США"/>
  </head>
  <body>
    <article>
      <h1>#KyivnotKiev: у The New York Times перейшли на коректне написання назви Києва</h1>
      <address>
        <time datetime="2019-11-18T19:45:26+00:00">18 Nov 2019, 19:45</time>
      </address>
      <p>Американське видання The New York Times після попередніх відмов все ж перейшло на написання назви Києва латинкою Kyiv. Про це повідомило посольство України в Сполучених Штатах.</p>
      <p>«Здається, цього чекали всі! Американське видання The New York Times офіційно перейшло на коректну назву української столиці, замінивши Kiev на Kyiv», – повідомили в дипломатичному представництві.</p>
      <figure>
        <iframe data-src="https://twitter.com/1/status/1196512053852327937?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>На зміни звернув увагу також кореспондент видання в Москві Ендрю Кремер.</p>
      <p>«Ця зміна означає відмову від російської транслітерації назви міста, яка використовувалася в англійській мові протягом багатьох десятиліть», – зазначив журналіст.</p>
      <figure>
        <iframe data-src="https://twitter.com/1/status/1196496095184084997?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>13 листопада видання оприлюднило <a href="https://www.nytimes.com/2019/11/13/us/politics/kiev-pronunciation.html?fbclid=IwAR0Z-Cq9-UpamJU_r0DW1dyuZp1rF4mLAWWI-_xFX4P3VSJEJJRWkLF3QYo">матеріал</a> із коментарем викладача Колумбійського університету українського походження Юрія Шевчука. Науковець коментував вимову назви української столиці англійською: у виданні звернули увагу, що посадовці по-різному її вимовляли, виступаючи на слуханнях щодо імпічменту президента США Дональда Трампа.</p>
      <p>Крім того, за словами Шевчука, «немає іншої причини, окрім старої інерції колоніалізму, щоб продовжувати використовувати російське написання назви українського міста» (тобто Kiev замість Kyiv).</p>
      <p>18 листопада викладач <a href="https://www.facebook.com/yuri.shevchuk.3/posts/10157065162238773">повідомив</a> зі слів журналістки, що його слова вплинули на політику видання.</p>
      <p>У жовтні 2019 року віцепрезидент з комунікацій The New York Times <a href="https://www.radiosvoboda.org/a/new-york-times/30222068.html">Даніель Роудс пояснював</a>, що видання вирішило залишитися із «Kiev», «щоб відповідати підходу до написання інших міжнародних міст».</p>
      <p>На початку жовтня 2018 року Міністерство закордонних справ України розпочало <a href="https://www.radiosvoboda.org/a/news-mfa-ukraine-kyiv-not-kiev/29521061.html">онлайн-кампанію #CorrectUA</a>, в рамках якої звертається до <a href="https://www.radiosvoboda.org/a/news-kyiv-associated-press/30109823.html">іноземних ЗМІ</a> й <a href="https://www.radiosvoboda.org/a/news-kyiv-not-kiev-kair/30030479.html">іноземних аеропортів </a>із метою коригування правопису міста Київ латинкою (#KyivNotKiev). Чимало європейських столиць і міст вже підтримали цю ініціативу.</p>
      <p>Під час перебування України в складі СРСР в англомовних засобах інформації закріпилася транслітерація назви української столиці у спосіб, який відповідав російській вимові, тобто Kiev. Українська влада наполягає, що нині правильно передавати назву близько до вимови, властивої українській мові, тобто Kyiv.</p>
    </article>
  </body>
</html>