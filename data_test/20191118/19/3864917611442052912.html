<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2820712-zagorodnuk-prokomentuvav-povernenna-zahoplenih-rosieu-ukrainskih-korabliv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T19:20:00+00:00"/>
    <meta property="og:title" content="Загороднюк прокоментував повернення захоплених Росією українських кораблів"/>
    <meta property="og:description" content="Міністр оборони Андрій Загороднюк наголосив, що повернення Росією захоплених нею українських кораблів варто розцінювати виключно як виконання агресором рішення Міжнародного морського трибуналу."/>
  </head>
  <body>
    <article>
      <h1>Загороднюк прокоментував повернення захоплених Росією українських кораблів</h1>
      <h2>Міністр оборони Андрій Загороднюк наголосив, що повернення Росією захоплених нею українських кораблів варто розцінювати виключно як виконання агресором рішення Міжнародного морського трибуналу.</h2>
      <address>
        <time datetime="2019-11-18T19:20:00+00:00">18 Nov 2019, 19:20</time>
      </address>
      <p>Про це він написав у <a href="https://t.me/a_zahorodniuk/12">Telegram-каналі</a>.</p>
      <p>"Отже, до нас повернулись малі броньовані артилерійські катери "Бердянськ" і "Нікополь", а також незламний буксир "Яни Капу". Росія захопила три наших судна ще 25 листопада 2018 року, це був перший у новітній історії України відкритий, з піднятим триколором, напад на наші ВМС. Повернення катерів і буксиру — це не акт доброї волі. Я розглядаю ці події як не що інше, як виконання державою-агресором травневого рішення Міжнародного морського трибуналу", - зазначив Загороднюк.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820240-rosia-zaavlae-so-peredala-ukraini-zahopleni-kateri.html">Росія заявляє, що передала Україні захоплені катери</a>
      </blockquote>
      <p>Міністр додав, що після отримання суден спеціалісти їх оглянуть та нададуть рекомендації, яким чином якнайшвидше їх повернути до служби.</p>
      <p>"Ми й далі будемо будувати спроможний військово-морський флот, який захищатиме Україну. Це запорука стабільності в регіоні", - резюмував глава оборонного відомства.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820268-vms-pidtverdzue-peredacu-rosieu-zahoplenih-ukrainskih-korabliv.html">ВМС підтверджує передачу Росією захоплених українських кораблів</a>
      </blockquote>
      <p>Як повідомляв Укрінформ, 18 листопада Росія в акваторії Чорного моря передала Україні катери “Нікополь” і “Бердянськ” та буксир “Яни Капу”.</p>
      <p>25 листопада 2018 року російські силовики біля берегів <b><a href="https://www.ukrinform.ua/tag-okupacia-krimu">анексованого Криму</a></b> обстріляли й захопили три кораблі Військово-морських сил України: катери "Бердянськ" і "Нікополь" і буксир "Яни Капу", які прямували з Одеси до Маріуполя. У полон потрапили 24 українці, троє з них дістали поранення.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820577-makron-vidreaguvav-na-povernenna-rosieu-zahoplenih-ukrainskih-korabliv.html">Макрон відреагував на повернення Росією захоплених українських кораблів</a>
      </blockquote>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</p>
    </article>
  </body>
</html>