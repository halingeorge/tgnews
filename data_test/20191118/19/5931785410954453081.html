<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/18/stolica-kvalitetom-do-tri-boda/"/>
    <meta property="og:site_name" content="Sportska centrala"/>
    <meta property="article:published_time" content="2019-11-18T19:04:21+00:00"/>
    <meta property="og:title" content="Stolica: Kvalitetom do tri boda"/>
    <meta property="og:description" content="Mlada reprezentacija Srbije igra u utorak od 19 časova važan meč sa Rusijom u kvalifikacijama za plasman na Prvenstvo Evrope. Neposredno pre poslednjeg treninga „orlića“ na stadionu „Čair“ na konferenciji za medije bili su selektor Ilija Stolica i kapiten Luka Adžić. – Očekuje nas jako važna utakmica, napravili smo dobru uvertiru protiv Estonije i mislim […]"/>
  </head>
  <body>
    <article>
      <h1>Stolica: Kvalitetom do tri boda</h1>
      <address><time datetime="2019-11-18T19:04:21+00:00">18 Nov 2019, 19:04</time> by <a rel="author">Darko</a></address>
      <p>Mlada reprezentacija Srbije igra u utorak od 19 časova važan meč sa Rusijom u kvalifikacijama za plasman na Prvenstvo Evrope.</p>
      <p>Neposredno pre poslednjeg treninga „orlića“ na stadionu „Čair“ na konferenciji za medije bili su selektor Ilija Stolica i kapiten Luka Adžić.</p>
      <p><b>– Očekuje nas jako važna utakmica, napravili smo dobru uvertiru protiv Estonije i mislim da smo se dobro spremili. Ostali su nam dužni posle prvog meča u Rusiji i nadam se da ćemo im se revanširati –</b> rekao je Luka Adžić.</p>
      <p>Selektor Ilija Stolica zna put do uspeha…</p>
      <p>
        <b>– Ono što je važno za nas, igrače i stručni štab, jeste da kvalitetom igre zaslužimo tri boda koja su nam neophodna. Protiv Estonije smo odigrali dobru utakmicu i tako poslali pozivnicu niškoj publici da nas podrži u ovoj veoma važnoj utakmici.</b>
      </p>
      <p>U našoj grupi ima mnogo neizvesnosti.</p>
      <p>
        <b>– Grupa je izuzetno ujednačena, tome u prilog idu i rezultati u prethodnim utakmicama. Meni je važno da podižemo kvalitet igre, a verujem da ćemo do poslednjeg kola uspeti da izborimo plasman na Prvenstvo Evrope. Mislim da možemo očekivati još uslovno rečeno iznenađujućih rezultata, shodno ujednačenosti selekcija.</b>
      </p>
      <p>U prvom meču slavila je Rusija.</p>
      <p>
        <b>– Teško je porediti situacije iz prve utakmice, promenili smo stil igre i mi se u pripremi ovog meča bavimo pre svega nama. Igrači su rekli da su iz tog meča najviše impresionirani posetom, jer je na tribinama bilo više od 28000 gledalaca. To je ono što svi mi želimo i ovde,ali…</b>
      </p>
      <p>Podrška navijača je važna.</p>
      <p>
        <b>– Koliko će biti publike? Jako teško pitanje za mene. Akcija u kojoj smo danas posetili škole jeste samo nastavak našeg izdanja protiv Estonije, gde smo ostvarili ono što smo želeli i igra i rezultat iz tog duela svakako predstavlja pozivnicu za navijače da ispune „Čair“ i podrže naše momke“.</b>
      </p>
      <p>Kadrovska situacija?</p>
      <p><b>– Imamo mogućnost da računamo i na Nikolu Čumića koga nismo hteli da opterećujemo za utakmicu protiv Estonije. Imamo nekih sitnih povreda, ali svi igrači su spremni i orni za utakmicu sa Rusijom. Generalno, mislim da su važni sistem, ideja i tim i to je ono što nam mora biti prioritet ne samo za ovu selekciju, nego i za sve ostale selekcije Srbije</b>, zaključio je Stolica.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/16/stolica-pobedu-poklanjamo-nikoli/"/>
        <a href="https://www.sportskacentrala.com/2019/11/15/orlici-estoncima-dali-pola-tuceta-golova/"/>
        <a href="https://www.sportskacentrala.com/2019/11/11/stolica-pozao-novog-igraca-za-meceve-sa-estonijom-i-rusijom/"/>
        <a href="https://www.sportskacentrala.com/2019/11/11/stolica-o-vlahovicu-srbija-bez-partizanovog-dvojca-na-estoniju-i-rusiju/"/>
        <a href="https://www.sportskacentrala.com/2019/11/09/posle-tumbakovica-spisak-objavio-i-stolica-ovo-su-igraci-za-meceve-sa-estonijom-i-rusijom/"/>
        <a href="https://www.sportskacentrala.com/2019/10/15/orlici-pali-u-lodju-u-finisu-utakmice/"/>
        <a href="https://www.sportskacentrala.com/2019/10/11/stolica-debitovao-pobedom-orlici-se-vratili-u-igru/"/>
        <a href="https://www.sportskacentrala.com/2019/10/07/stolica-se-obratio-medijima-cilj-je-da-a-reprezentacija-bude-prvak-sveta/"/>
        <a href="https://www.sportskacentrala.com/2019/10/07/zvanicno-orlici-imaju-novog-selektora-poznat-je-i-njegov-prvi-spisak/"/>
      </related>
    </article>
  </body>
</html>