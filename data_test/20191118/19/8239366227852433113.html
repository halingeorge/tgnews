<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_derzhbyudzheti_na_budivnytstvo_ta_remont_dorig_zakladeno_737_mlrd_grn_331047.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T19:10:00+00:00"/>
    <meta property="og:title" content="У держбюджеті на будівництво та ремонт доріг закладено 73,7 млрд грн"/>
    <meta property="og:description" content="Сьогодні, 18 листопада, відбулося засідання постійної комісії з питань дорожнього господарства, інфраструктури, регулювання земельних відносин, адміністративно-територіального устрою, планування території та архітектури. Про це інформує прес-служба Львівської облради."/>
  </head>
  <body>
    <article>
      <h1>У держбюджеті на будівництво та ремонт доріг закладено 73,7 млрд грн</h1>
      <h2>Сьогодні, 18 листопада, відбулося засідання постійної комісії з питань дорожнього господарства, інфраструктури, регулювання земельних відносин, адміністративно-територіального устрою, планування території та архітектури. Про це інформує прес-служба Львівської облради.</h2>
      <address>
        <time datetime="2019-11-18T19:10:00+00:00">18 Nov 2019, 19:10</time>
      </address>
      <p>Спершу депутати заслухали інформацію про особливості Державного бюджету України на 2020 рік, ухваленого 14 листопада Верховною Радою України.</p>
      <p>Відтак поінформовано про основні фінансові показники галузей, що належать до компетенції комісії. Зокрема в держбюджеті на будівництво та ремонт доріг закладено 73,7 млрд грн і 4,24 млрд грн передбачено на реалізацію земельної реформи. Важливим є також і те, що Верховна Рада підтримала поправку до Бюджетного кодексу, яка передбачає, що в 2020 році акцизний збір буде залишатись у місцевих бюджетах.</p>
      <p>Крім того, члени комісії взяли до відома проект Стратегії розвитку Львівської області на період до 2027 року та План заходів з реалізації цього документа в 2021 – 2023 роках. Зупинилися детально на напрямках, які належать до її компетенції.</p>
      <p>Окремо комісія розглянула низку пропозицій від органів влади та мешканців щодо проведення ремонту доріг. Ці звернення скеровано на розгляд департаменту дорожнього господарства, транспорту та зв’язку Львівської ОДА.</p>
      <p>Також депутати опрацювали актуальні питання адміністративно-територіального устрою та планування територій.</p>
    </article>
  </body>
</html>