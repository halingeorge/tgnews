<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/orebro/flera-forandringar-i-busstrafiken-fran-december"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T19:57:02+00:00"/>
    <meta property="og:title" content="Flera förändringar i busstrafiken från december"/>
    <meta property="og:description" content="Protesterna mot den förändrade linjesträckningen av stadsbusslinje 6 i i bostadsområdet Sörby i Örebro gav resultat. Till viss del i alla fall. Förändringen av linje 6 kommer att genomföras men samtidigt startar länstrafiken en ny linje i området."/>
  </head>
  <body>
    <article>
      <h1>Flera förändringar i busstrafiken från december</h1>
      <address><time datetime="2019-11-18T19:57:02+00:00">18 Nov 2019, 19:57</time> by <a rel="author">Jonas Kraft</a></address>
      <p>
        <b>Protesterna mot den förändrade linjesträckningen av stadsbusslinje 6 i i bostadsområdet Sörby i Örebro gav resultat. Till viss del i alla fall. Förändringen av linje 6 kommer att genomföras men samtidigt startar länstrafiken en ny linje i området.</b>
      </p>
      <p>Om en månad, den 15 december, ändrar Länstrafiken tidtabellen för stads- och regionbussarna. Det är i samband med det som den planerade förändringen av linje 6 genomförs. Istället för att som idag gå från Tybble till centrala Örebro genom bostadsområdet Sörby ska linjen istället passera de nybyggda bostadsområdena Södra ladugårdsängen, där flera tusen bostäder byggts de senaste åren.</p>
      <h3>Ny linje på dagtid</h3>
      <p>Men förändringen av linje 6 möttes av protester från de boende när den blev känd. Därför startar Länstrafiken också en ny linje på dagtid, linje 68, som dagtid går mellan centrum, Sörby, Sörbyängen och Universitetssjukhuset.</p>
      <p>– Vi möter den kritik vi fått, säger Fredrik Eliasson, kollektivtrafikchef på Länstrafiken. Den nya linje kommer gå under lågtrafik dagtid, men vi tror det möter den efterfrågan från främst äldre som vi har fått.</p>
      <h3>Bussar får fler turer</h3>
      <p>Flera andra förändringar genomförs också i december. De viktigaste, enligt Fredrik Eliasson, är att man sätter in fler bussar mellan Vivalla och universitetet. Både linje 2 och linje 10 kommer få fler turer, och linje 78, som i dag går mellan Risbergska skolan och centrum, förlängs till Vivalla.</p>
      <p>– Det är vår bild att många som åker till Risbergska skolan kommer från Vivalla, säger Fredrik Eliasson. I dag måste de åka in till centrum och byta buss, med den nya tidtabellen kan de åka direkt från Vivalla till Risbergska.</p>
      <p>Dessutom utökas pendlingsmöjligheterna mellan Nora och Örebro genom ytterligare en eftermiddagsavgång och på fredagarna införs kvällstrafik från Örebro till Grythyttan och Hällefors.</p>
      <related>
        <h4>Relaterat</h4>
        <a href="https://www.svt.se/nyheter/lokalt/orebro/protester-mot-indragen-busslinje"/>
      </related>
    </article>
  </body>
</html>