<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597990/kypros-ena-sta-tessera-paidia-kakopoiountai-seksoualika"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T19:04:00+00:00"/>
    <meta property="og:title" content="Κύπρος: Ένα στα τέσσερα παιδιά κακοποιούνται σεξουαλικά"/>
    <meta property="og:description" content="Υπάρχουν ακόμη προκλήσεις για προστασία παιδιών από σεξουαλική εκμετάλλευση/κακοποίηση.   Τα τελευταία χρόνια, έχει σημειωθεί σημαντική πρόοδος στην..."/>
  </head>
  <body>
    <article>
      <h1>Κύπρος: Ένα στα τέσσερα παιδιά κακοποιούνται σεξουαλικά</h1>
      <address><time datetime="2019-11-18T19:04:00+00:00">18 Nov 2019, 19:04</time> by <a rel="author">SigmaLive</a></address>
      <p>Υπάρχουν ακόμη προκλήσεις για προστασία παιδιών από σεξουαλική εκμετάλλευση/κακοποίηση.</p>
      <p>Τα τελευταία χρόνια, έχει σημειωθεί σημαντική πρόοδος στην αντιμετώπιση της σεξουαλικής εκμετάλλευσης  και κακοποίησης παιδιών ωστόσο υπάρχουν ακόμη προκλήσεις αναφέρει η Συμβουλευτική Επιτροπή για την Πρόληψη και Καταπολέμηση της Βίας στην Οικογένεια (ΣΕΠΚΒΟ), σε μήνυμα για την Ευρωπαϊκή Ημέρα για την Προστασία των Παιδιών από την Σεξουαλική Εκμετάλλευση και την Σεξουαλική Κακοποίηση και την Παγκόσμια Ημέρα Ενάντια στην Κακοποίηση των Παιδιών.</p>
      <p>Η ΣΕΠΚΒΟ αναφέρει ότι έρευνα του Πανεπιστημίου Κύπρου με στόχο την καταγραφή της κυπριακής πραγματικότητας (2015), κατέδειξε ότι το ποσοστό σεξουαλικής κακοποίησης ή σεξουαλικής εκμετάλλευσης παιδιών κυμαίνεται στο ένα στα τέσσερα.</p>
      <p>Στο μήνυμά της αναφέρει επίσης ότι υπάρχει εθνική Στρατηγική και το Σχέδιο Δράσης για την Καταπολέμηση της Σεξουαλικής Κακοποίησης και Εκμετάλλευσης Παιδιών και της Παιδικής Πορνογραφίας (2016-2019), το Αναθεωρημένο Εγχειρίδιο Διατμηματικών Διαδικασιών για τη Διαχείριση Περιστατικών Βίας στην Οικογένεια - για Παιδιά (2017), το Εθνικό Σχέδιο Δράσης για την Πρόληψη και Καταπολέμηση της Βίας στην Οικογένεια (2017-2019), ενώ έχει δημιουργηθεί και το Σπίτι του Παιδιού από το “Hope For Children” CRC Policy Center, και υπό την επίβλεψη και χρηματοδότηση των Υπηρεσιών Κοινωνικής Ευημερίας.</p>
      <p>Αναφέρεται, ακόμη, στην σύσταση Ειδικής Ανακριτικής Ομάδας διερεύνησης όλων των υποθέσεων σεξουαλικής κακοποίησης ανηλίκων από την Αστυνομία (2017), στην Εθνική Στρατηγική για την Πρόληψη και Διαχείριση της Βίας στο Σχολείο (2018-2022) και στον εκσυγχρονισμό του Οικογενειακού Δικαίου με επίκεντρο τα δικαιώματα των παιδιών που προωθείται από το Υπουργείο Δικαιοσύνης και Δημοσίας Τάξεως.</p>
      <p>"Παρά την πρόοδο που έχει σημειωθεί, υπάρχουν ακόμα αρκετές προκλήσεις. Συγκεκριμένα, η ΣΕΠΚΒΟ τονίζει ότι, όταν μια μητέρα βιώνει βία, αυτό μεταφέρεται αυτόματα και στο παιδί. Συνεπώς, στις πλείστες περιπτώσεις, το συμφέρον του παιδιού συνδέεται/ εξαρτάται από το συμφέρον της μητέρας, ειδικά όταν διαμένουν μαζί", αναφέρει.</p>
      <p>Η ΣΕΠΒΚΟ σημειώνει ότι το γεγονός αυτό θα πρέπει να λαμβάνεται σοβαρά υπόψη στις υποθέσεις επιμέλειας και δικαιωμάτων επίσκεψης των παιδιών, γεγονός που τονίζουν και τα ΗΕ σε οδηγία τους.</p>
      <p>ΚΥΠΕ</p>
    </article>
  </body>
</html>