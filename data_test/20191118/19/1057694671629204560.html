<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2041687/eklevan-ke-polousan-georgika-ergalia-axias-chiliadon-evro-sto-agrinio.html"/>
    <meta property="og:site_name" content="News.gr"/>
    <meta property="article:published_time" content="2019-11-18T19:38:39+00:00"/>
    <meta property="og:title" content="Έκλεβαν και πωλούσαν γεωργικά εργαλεία αξίας χιλιάδων ευρώ στο Αγρίνιο"/>
    <meta property="og:description" content="Εξιχνιάστηκαν 22 υποθέσεις κλοπών από αγροκτήματα, θερμοκήπια και αποθήκες"/>
  </head>
  <body>
    <article>
      <h1>Έκλεβαν και πωλούσαν γεωργικά εργαλεία αξίας χιλιάδων ευρώ στο Αγρίνιο</h1>
      <address>
        <time datetime="2019-11-18T19:38:39+00:00">18 Nov 2019, 19:38</time>
      </address>
      <h3>Εξιχνιάστηκαν 22 υποθέσεις κλοπών από αγροκτήματα, θερμοκήπια και αποθήκες</h3>
      <p>Εξιχνιάστηκαν από την Υποδιεύθυνση Ασφαλείας Αγρινίου 22 περιπτώσεις <a href="https://www.news.gr/tag/klopes">κλοπών</a> γεωργικών εργαλείων και καλωδίων σε αγροτικές περιοχές του Αγρινίου, η αξία των οποίων ανέρχεται στις 23.000 ευρώ.</p>
      <p>Ειδικότερα, συνελήφθησαν τρεις άνδρες ηλικίας 25, 20 και 19 ετών, οι οποίοι είχαν συστήσει σπείρα, διαπράττοντας συστηματικά τους τελευταίους δύο μήνες κλοπές σε αγροκτήματα, θερμοκήπια και αποθήκες σε περιοχές του <a href="https://www.news.gr/tag/agrinio">Αγρινίου</a>. Σύμφωνα με την Αστυνομία, οι δράστες ενεργώντας από κοινού από τις 11 έως τις 13 Νοεμβρίου μετέβησαν σε επιχείρηση ανακύκλωσης σιδήρου στο Αγρίνιο, όπου πώλησαν 20 κιλά χαλκού, τον οποίο είχαν αφαιρέσει από αποθήκη στη Στράτο Αγρινίου.</p>
      <p>Στο πλαίσιο της αστυνομικής έρευνας εξιχνίασαν συνολικά 22 κλοπές σε αγροκτήματα, αποθήκες, αντλιοστάσιο, θερμοκήπιο και επιχείρηση, που είχαν διαπράξει οι δράστες του τελευταίους δύο μήνες, κατά τις οποίες είχαν αφαιρέσει περίπου 170 μέτρα καλώδια, γεωργικά εργαλεία και μπαταρίες αγροτικών οχημάτων. Σε έρευνες που πραγματοποίησαν οι αστυνομικοί της Υποδιεύθυνσης Ασφαλείας Αγρινίου σε επιχείρηση ανακύκλωσης σιδήρου, βρήκαν και κατέσχεσαν συνολικά έντεκα ηλεκτρικά μοτέρ-αντλίες, δύο αλυσοπρίονα, ένα χορτοκοπτικό, τέσσερις μπαταρίες αυτοκινήτου και διάφορα εργαλεία, τα οποία είχαν πωλήσει οι δράστες στον υπεύθυνο της επιχείρησης και μέρος τους έχει ταυτοποιηθεί, ότι αποτελούσε προϊόν κλοπής.</p>
      <p>Επιπλέον, κατασχέθηκαν και τα δυο οχήματα που χρησιμοποιούσαν οι δράστες ως μέσα τέλεσης των αξιόποινων πράξεων. Οι συλληφθέντες οδηγήθηκαν στον Εισαγγελέα Πρωτοδικών Αγρινίου, ενώ μέρος των κλεμμένων αντικειμένων που κατασχέθηκαν, αποδόθηκαν στους παθόντες.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2039582/trocheo-me-travmatia-exo-apo-to-nekrotafio-agriniou.html"/>
        <a href="https://www.news.gr/ellada/article/2035222/sta-dichtia-tis-el-as-spira-pou-xafrize-souper-market.html"/>
        <a href="https://www.news.gr/ellada/article/2026646/sinelifthi-73chronos-gia-klopes-apo-aftokinita.html"/>
      </related>
    </article>
  </body>
</html>