<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723785"/>
    <meta property="og:site_name" content="De Standaard"/>
    <meta property="article:published_time" content="2019-11-18T19:15:00+00:00"/>
    <meta property="og:title" content="Max Verstappen maakte afgelopen weekend de snelste pitstop in de geschiedenis"/>
    <meta property="og:description" content="Max Verstappen heeft zondag tijdens zijn triomftocht in de Grote Prijs van Brazilië de snelste pitstop in de geschiedenis van de Formule 1 gemaakt. Zijn ee..."/>
  </head>
  <body>
    <article>
      <h1>Max Verstappen maakte afgelopen weekend de snelste pitstop in de geschiedenis</h1>
      <address>
        <time datetime="2019-11-18T19:15:00+00:00">18 Nov 2019, 19:15</time>
      </address>
      <p>
        <b>Max Verstappen heeft zondag tijdens zijn triomftocht in de Grote Prijs van Brazilië de snelste pitstop in de geschiedenis van de Formule 1 gemaakt. Zijn eerste bandenwissel tijdens de race op het Interlagos-circuit van Sao Paulo was afgelopen na 1 seconde en 82 honderdsten. Dat was zes honderdsten sneller dan het vorige record van 1.88, dat ook al op naam stond van de piloot van Red Bull. Die pitstop maakte hij in de Grote Prijs van Duitsland eerder dit jaar, die hij ook won.</b>
      </p>
      <p>Verstappen maakte zijn eerste pitstop in Brazilië één ronde later dan wereldkampioen Lewis Hamilton van Mercedes. Het was zaak voor hem dat de bandenwissel heel snel zou gaan, om voor de Brit terug te keren op het circuit. Dat lukte niet, omdat de eveneens gestopte Pool Robert Kubica van Williams hem opzichtig hinderde bij het uitrijden van de pitstraat. De Nederlander liet daarna een staaltje rijvaardigheid zien door in enkele bochten eerst Kubica in te halen, daarna Charles Leclerc (Ferrari) en vervolgens Hamilton volledig te verrassen met een inhaalactie.</p>
    </article>
  </body>
</html>