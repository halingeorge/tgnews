<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125546/hatzidakis-i-aposyrsi-ton-lignitikon-epiballetai"/>
    <meta property="og:site_name" content="Insider"/>
    <meta property="article:published_time" content="2019-11-18T19:48:00+00:00"/>
    <meta property="og:title" content="Χατζηδάκης: Η απόσυρση των λιγνιτικών επιβάλλεται"/>
    <meta property="og:description" content="«Η απόσυρση των λιγνιτικών μονάδων επιβάλλεται λόγω της οικονομικής ζημίας που προκαλούν στη ΔΕΗ» σημείωσε ο υπουργός Ενέργειας."/>
  </head>
  <body>
    <article>
      <h1>Χατζηδάκης: Η απόσυρση των λιγνιτικών επιβάλλεται</h1>
      <h2>«Η απόσυρση των λιγνιτικών μονάδων επιβάλλεται λόγω της οικονομικής ζημίας που προκαλούν στη ΔΕΗ» σημείωσε ο υπουργός Ενέργειας.</h2>
      <address>
        <time datetime="2019-11-18T19:48:00+00:00">18 Nov 2019, 19:48</time>
      </address>
      <p><b>Έλλειψη στρατηγικής</b> για την σταδιακή απολιγνιτοποίηση του εγχώριου ενεργειακού μείγματος ηλεκτροπαραγωγής αποδίδει στον ΣΥΡΙΖΑ ο υπουργός Περιβάλλοντος και Ενέργειας <b>Κωστής Χατζηδάκης.</b></p>
      <p>«Ποιο ήταν το σχέδιο σας; Η παραγγελία στην Παγκόσμια Τράπεζα που θα ολοκληρωνόταν στα τέλη του 2020» ανέφερε χαρακτηριστικά ο υπουργός, επισημαίνοντας ότι <b>η απόσυρση των λιγνιτικών μονάδων</b> επιβάλλεται λόγω της οικονομικής ζημίας που προκαλούν στη ΔΕΗ. Όπως, συμπλήρωσε, η επιχείρηση πέρυσι έχασε<b> 200 εκατ. από τους λιγνίτες και φέτος 300 εκατ.</b> για αυτό το λόγο επισπεύδεται το χρονοδιάγραμμα απόσυρσης.</p>
      <p><b>«Κινούμαστε με μεγάλες ταχύτητες»</b>, σημείωσε, υπογραμμίζοντας ότι για τις λιγνιτικές περιοχές θα εκπονηθεί σύντομα <b>master plan</b>, στο πλαίσιο της διυπουργικής επιτροπής. Για την προσαρμογή τους, θα αξιοποιηθούν πόροι του Ευρωπαϊκού Ταμείου της δικαίας μετάβασης.</p>
      <p>Ο υπουργός άσκησε επίσης, έντονη κριτική στον ΣΥΡΙΖΑ και για την οικονομική κατάσταση της ΔΕΗ, λέγοντας χαρακτηριστικά: «Στο θέμα της ΔΕΗ είστε κατηγορούμενοι και όχι κατήγοροι».</p>
      <p>Σημείωσε ότι η Ernst &amp; Young έκανε λόγο για ουσιώδη αβεβαιότητα αναφορικά με τη συνέχιση της δραστηριοποίησης της εταιρείας, σχόλιο το οποίο απάλειψε ο οίκος μετά την αναπροσαρμογή των τιμολογίων. Επίσης, έκανε αναφορά στην πρόσφατη αναβάθμιση της εταιρείας από την Standard &amp; Poor's.</p>
      <p>Ο κ. Χατζηδάκης επιτέθηκε στην αξιωματική αντιπολίτευση και στην κριτική που αυτή ασκεί στην ιδιωτικοποίηση του ΑΔΜΗΕ, σημειώνοντας ότι ως κυβέρνηση ο ΣΥΡΙΖΑ προχώρησε και εκείνος στην ιδιωτικοποίηση ενεργειακών υποδομών. «Εμπνεόμαστε από σας στον ΣΥΡΙΖΑ που<b> ιδιωτικοποιήσατε το 49% του ΑΔΜΗΕ και το 66% του ΔΕΣΦΑ.</b> Υπάρχουν και ανθρώπινα όρια στα ψέματα και την υποκρισία».</p>
      <p>Κάνοντας αναφορά στις παρεμβάσεις για τον εκσυγχρονισμό της ΔΕΗ που περιλαμβάνονται στο νομοσχέδιο, τόνισε ότι στόχος τους είναι να μειωθεί το κόστος της επιχείρησης καθώς πρέπει να γίνει ανταγωνιστική, λειτουργώντας σε μια <b>πλήρως απελευθερωμένη αγορά</b>. Μάλιστα, ειδικά για το καθεστώς των νέων εργαζομένων, σημείωσε πως οι προσλήψεις κάθε άλλο παρά αθρόες θα είναι, αλλά αντίθετα πολύ συγκεκριμένες.</p>
      <p>Ζητώντας στη συνέχεια τον λόγο επί του προσωπικού, ο βουλευτής του ΣΥΡΙΖΑ, Πάνος Σκουρλέτης, ανταπάντησε πως η αποκρατικοποίηση της ΔΕΠΑ και του ΔΕΔΔΗΕ διαφέρουν από την ιδιωτικοποίηση του ΑΔΜΗΕ, στον οποίο διατηρήθηκε υπό δημόσιο έλεγχο το 51%.</p>
      <p>Επίσης, όσον αφορά τον ΔΕΣΦΑ, ο κ. Σκουρλέτης σημείωσε πως είχε προηγηθεί διαγωνισμός από πλευράς της τωρινής κυβέρνησης, κάτι που σημαίνει πως έπρεπε να επαναληφθεί η διαδικασία.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125246/ayrio-nomoshedio-gia-dei-kai-depa-sti-boyli"/>
        <a href="https://www.insider.gr/hristika/125038/dei-meiosi-mehri-kai-65-sto-nyhterino-reyma"/>
        <a href="https://www.insider.gr/epiheiriseis/energeia/124867/allazoyn-ta-dedomena-stis-proslipseis-tis-dei"/>
      </related>
    </article>
  </body>
</html>