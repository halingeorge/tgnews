<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/18/30-eve-zajlott-le-barsonyos-forradalom-csehszlovakiaban"/>
    <meta property="og:site_name" content="infostart"/>
    <meta property="article:published_time" content="2019-11-18T19:52:00+00:00"/>
    <meta property="og:title" content="30 éve zajlott le bársonyos forradalom Csehszlovákiában"/>
    <meta property="og:description" content="30 évvel a Csehszlovákiában lezajlott bársonyos forradalom után mindkét országban megemlékeztek 1989 novemberének üzenetéről. November 17-e a totalitarizmus elleni harc napja a cseheknél és a szlovákoknál."/>
  </head>
  <body>
    <article>
      <h1>30 éve zajlott le bársonyos forradalom Csehszlovákiában</h1>
      <address><time datetime="2019-11-18T19:52:00+00:00">18 Nov 2019, 19:52</time> by <a rel="author">Infostart / InfoRádió - Kiss Balázs (Pozsony)</a></address>
      <h3>30 évvel a Csehszlovákiában lezajlott bársonyos forradalom után mindkét országban megemlékeztek 1989 novemberének üzenetéről. November 17-e a totalitarizmus elleni harc napja a cseheknél és a szlovákoknál.</h3>
      <p>Csehországban és Szlovákiában az 1989. november 17-i prágai engedélyezett diáktüntetés erőszakos feloszlatását tartják a csehszlovákiai rendszerváltás kezdetének. A prágai eseményeket követően országszerte rendszerellenes megmozdulásokra került sor, amelyek következtében rövidesen megdőlt a kommunista párt uralma és a szocialista rendszer.</p>
      <p>1989 novemberének üzenetéről mindkét országban megemlékeztek a hétvégén, a legjelentősebb rendezvények vasárnap voltak. A pozsonyi Szabadság és a Szlovák Nemzeti Felkelés terén több ezren gyűltek össze. Voltak, akik nemcsak a bársonyos forradalomról emlékeztek meg, hanem véleményüket is kifejtették. „Nem vagyok egészen elégedett azzal az iránnyal, amerre a társadalom tart. Szabad országban élünk, de még mindig van min dolgoznunk, hogy a szabadságot tökéletesítsük” – fogalmazott egy résztvevő.</p>
      <figure>
        <img src="https://infostart.hu/images/site/articles/inline/2019/11/1574090932-FFKohkyuF_md.jpg"/>
        <figcaption>Prága, 2019. november 17. Václav Havel néhai cseh államfőt ábrázoló fényfestés a bársonyos forradalom harmincadik évfordulója alkalmából rendezett ünnepségen a prágai Nemzeti Múzeumban 2019. november 17-én. 1989-ben ezen a napon kezdődött az a diáktüntetés, amely elindította a csehszlovákiai rendszerváltást. MTI/EPA/Martin Divisek</figcaption>
      </figure>
      <p>„Amit 1989-ben talán nem sikerült elérnünk, az a szabadság birtoklása mellett a felelősség vállalása, mert a szabadság csak akkor szolgálhat mindenki javára” – nyilatkozta Zuzana Čaputová köztársasági elnök. Az államfő felhívta a fiatalok figyelmét arra, hogy ellenőrizzék az információkat és tudatosítsák jövőbeli feladatukat. Hozzátette: természetes, hogy a fiatalokat nem terheli a múltban történt rossz, szabadságban élik az életüket. Az államfő politikai téren nagyra becsülte a problémák tárgyilagos megoldását és az együttműködést, és szavazásra buzdította a fiatalokat. Peter Pellegrini miniszterelnök az apátia veszélyére figyelmeztetett, és azt mondta, nem helyes, ha az állampolgárok lemondanak a működőképes társadalmi rendszer lehetőségéről, s arról, hogy az képes megvédelmezni az emberi értékeket.</p>
      <p>Csehországban a még működő mintegy négyezer telefonfülke és a templomok harangjai is megszólaltak a bársonyos forradalom 30. évfordulója alkalmával. A telefonfülkék készülékeinek megszólalása után a kagylót felvevő emberek néhány perces eredeti tudósítást hallhattak az 1989. november végi szocialista rendszer elleni tüntetésekről, amelyet a szabadság megőrzésére felszólító rövid üzenet követett. A templomharangok jelképesen 17 óra 11 perckor szólaltak meg az egész országban, ez volt az a pillanat, amikor a diákok tüntetése elkezdődött.</p>
      <p>
        <i>Nyitókép: MTI/EPA/Martin Divisek</i>
      </p>
      <p>
        <b>Kapcsolódó hang</b>
      </p>
      <p>30 éve zajlott le bársonyos forradalom Csehszlovákiában</p>
      <figure>
        <audio src="https://infostart.hu/audio/00005/00005272b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/tudositoink/2019/11/02/a-szlovakok-es-csehek-szerint-megerte-a-kommunista-rezsim-89-es-bukasa"/>
        <a href="https://infostart.hu/kulfold/2019/11/17/orban-viktor-kozep-europa-nehez-probatetelek-elott-all"/>
        <a href="https://infostart.hu/napinfo/2019/11/17/kozep-europat-nevezte-europa-jovojenek-a-magyar-kormanyfo-hirosszefoglalo"/>
        <a href="https://infostart.hu/belfold/2019/11/17/orban-viktor-mi-vagyunk-europa-jovoje-es-keszen-is-allunk-erre-a-kuldetesre"/>
      </related>
    </article>
  </body>
</html>