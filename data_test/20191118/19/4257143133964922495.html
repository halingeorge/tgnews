<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/18/hongkong-a-raptorok-sem-birtak-a-diaklazadokkal-kepek"/>
    <meta property="og:site_name" content="infostart"/>
    <meta property="article:published_time" content="2019-11-18T19:09:00+00:00"/>
    <meta property="og:title" content="Hongkong: a &quot;raptorok&quot; sem bírtak a diáklázadókkal – képek"/>
    <meta property="og:description" content="Magyar idő szerint hétfő délelőtt továbbra is farkasszemet néztek egymással a rendőrök és egy hongkongi egyetemre beszorult több száz tüntető, az előző nap erőszakos összecsapásai után. A rendőrök könnygázt, a diákok és a rendbontók Molotov-koktélokat vetettek be."/>
  </head>
  <body>
    <article>
      <h1>Hongkong: a "raptorok" sem bírtak a diáklázadókkal – képek</h1>
      <address><time datetime="2019-11-18T19:09:00+00:00">18 Nov 2019, 19:09</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/18/pattanasig-feszult-a-helyzet-hongkongban"/>
      </related>
      <h3>Magyar idő szerint hétfő délelőtt továbbra is farkasszemet néztek egymással a rendőrök és egy hongkongi egyetemre beszorult több száz tüntető, az előző nap erőszakos összecsapásai után. A rendőrök könnygázt, a diákok és a rendbontók Molotov-koktélokat vetettek be.</h3>
      <p>Apokaliptikus jelenetek zajlanak a hongkongi műszaki egyetem campusában. A hétvégén példa nélküli erőszakos összecsapások robbantak ki az ide beszorult Kína-ellenes tüntetők és az őket ostrom alá vevő rohamrendőrök között.</p>
      <figure>
        <img src="https://infostart.hu/images/site/articles/inline/2019/11/1574082431-b9QKp9AvE_md.jpg"/>
        <figcaption>Kormányellenes tüntetők a Hongkongi Műszaki Egyetemnél 2019. november 18-án, amikor a rendőrség bejelentette, hogy éles lőszer bevetését fontolgatja a rendbontók ellen. MTI/AP/Achmad Ibrahim</figcaption>
      </figure>
      <p>A campuson tartózkodó diákok mellett – feltételezések szerint – más intézmények diákjai és a tüntetők radikális kemény magja szorult a komplexumba. Sok diák megpróbált elmenni, de a rendőrök nem engedték ki őket, és a tiltakozó egy része komolyan azt gondolja, hogy életveszélyben van.</p>
      <p>Ezt megelőzően az oktatási intézmények vezetői felszólították a külföldi tanulókat – kínai, tajvani, ázsiai és nyugati diákokat –, hogy biztonságuk érdekében utazzanak haza.</p>
      <figure>
        <img src="https://infostart.hu/images/site/articles/inline/2019/11/1574082327-iO7zAjBHz_md.jpg"/>
        <figcaption>Hongkong, 2019. november 18. Vízágyú és páncélozott rendőrségi jármű egy zavargásba torkolló újabb kormányellenes tiltakozáson a Hongkongi Műszaki Egyetemnél 2019. november 18-án. MTI/EPA/Fazry Ismail</figcaption>
      </figure>
      <p>A műszaki egyetemhez hajnalban a rendőrség „Raptor” néven emlegetett különleges egységét vezényelték ki, de a tüntetők</p>
      <blockquote>olyan Molotov-koktéltüzet zúdítottak rájuk, hogy kigyulladt a bejárat és a karhatalmiak kénytelenek voltak visszavonulni.</blockquote>
      <figure>
        <img src="https://infostart.hu/images/site/articles/inline/2019/11/1574082387-pq7JRz0ca_md.jpg"/>
        <figcaption>Hongkong, 2019. november 18. A rendőrség bejelentette, hogy éles lőszer bevetését fontolgatja a rendbontók ellen. MTI/EPA/Fazry Ismail</figcaption>
      </figure>
      <p>Közben a tiltakozók egy másik kis győzelmet könyvelhettek el: a hongkongi Legfelsőbb Bíróság úgy döntött:</p>
      <p>
        <mark>túlzó a maszkot viselőket büntető törvény.</mark>
      </p>
      <p>Visszatérve az egyetem ostromára, a lázongók az épület tetejére tett katapultokkal lőttek ki gyújtóbombákat a rendőrökre. Ennek nyomán felgyújtottak egy páncélozott járművet és sikeresen tartották távol az ostromlókat.</p>
      <blockquote>Valaki egy nyílpuskát is bevetett</blockquote>
      <p>és a tévéadók bemutatták az egyik rendőr átlőtt lábát, benne a nyílvesszővel.</p>
      <p>A nagyobb demokráciát és Kínával szembeni autonómia megerősítését követelő tüntetések a múlt héten váltak különösen erőszakossá – a rendőrök meglőttek egy tiltakozót, a tüntetők felgyújtottak egy velük vitatkozó férfit, egy 70 éves ember pedig meghalt, miután eltalálta egy eldobott tégla.</p>
      <p>A diákok mellett hétfőn is kiálltak az irodai dolgozók, akik a központi üzleti negyedben tartottak szimpátiatüntetést. „Sok ember ingadozott idáig, de az, hogy ebédidőben könnygázt vetettek be ellenük, az ő oldalukra állított bennünket" – mondta az egyik pénzügyi cég dolgozója.</p>
      <figure>
        <img src="https://infostart.hu/images/site/articles/inline/2019/11/1574082541-AGkN74JkL_md.jpg"/>
        <figcaption>Kormányellenes tüntetők és hivatali alkalmazottak demonstrálnak Hongkong üzleti negyedében 2019. november 14-én. MTI/EPA/Jerome Favre</figcaption>
      </figure>
      <p>A korábbi gyarmatot az „egy ország, két rendszer” elv alapján kormányzó Kína hivatalosan egyelőre nem avatkozik be. A PolyU-ként ismert műszaki egyetem mellett található egy volt gyarmati, most kínai laktanya, ahol a kínai katonák fegyverükön bajonettel figyelték az eseményeket.</p>
      <figure>
        <img src="https://infostart.hu/images/site/articles/inline/2019/11/1574082977-7h6txze8u_md.jpg"/>
        <figcaption>Hongkong, 2019. november 18. Az amerikai zászlót logbogtatja egy kormányellenes tüntető egy segítségkérő transzparest tartó társa mellett egy zavargásba torkolló újabb tiltakozáson. MTI/AP/Kin Cheung</figcaption>
      </figure>
      <p>A lázongás és a rendbontás súlyosan érinti a kereskedelemre és turizmusra épülő hongkongi gazdaságot és a városvezetők arra számítanak, hogy 2009 óta első ízben az idén recesszió köszönt be.</p>
      <figure>
        <img src="https://infostart.hu/images/site/articles/inline/2019/11/1574082557-X3DuqzaWT_md.jpg"/>
        <figcaption>Hongkong, 2019. november 18. Az elmúlt egy nap minden eddiginél súlyosabb összecsapásaiban 38 sebesültet láttak el kórházban, közülük öt ember állapota súlyos. MTI/EPA/Fazry Ismail</figcaption>
      </figure>
      <p>
        <i>Nyitókép: MTI/AP/Ng Han-kuan</i>
      </p>
      <p>
        <b>Kapcsolódó hang</b>
      </p>
      <p>191018 KUL1 1340 Hong Kong: a \"raptorok\" sem bírtak a diáklázadókkal SZVETNIK</p>
      <figure>
        <audio src="https://infostart.hu/audio/00005/00005265b.mp3"/>
      </figure>
      <p> </p>
    </article>
  </body>
</html>