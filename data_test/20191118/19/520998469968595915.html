<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/virus-koksaki-v-odesi-shkoli-pochinayut-zakrivatisya-na-karantin-380496"/>
    <meta property="og:site_name" content="Погляд"/>
    <meta property="article:published_time" content="2019-11-18T19:18:00+00:00"/>
    <meta property="og:title" content="Вірус Коксакі в Одесі: школи починають закриватися на карантин"/>
    <meta property="og:description" content="В Одесі через спалах гострого респіраторного захворювання (ГРЗ) закрито на карантин вісім класів школи №63."/>
  </head>
  <body>
    <article>
      <h1>Вірус Коксакі в Одесі: школи починають закриватися на карантин</h1>
      <h2>В учнів діагностували гостре респіраторне захворювання, викликане вірусом Коксакі</h2>
      <address>
        <time datetime="2019-11-18T19:18:00+00:00">18 Nov 2019, 19:18</time>
      </address>
      <p>В Одесі через спалах гострого респіраторного захворювання (ГРЗ) закрито на карантин вісім класів школи №63.</p>
      <p>Як передає кореспондент УНІАН, про це сьогодні на брифінгу заявила<b> директор департаменту освіти і науки Одеської міської ради Олена Буйневич.</b></p>
      <p>«Вісім класів закрито на карантин. Це викликано тим, що більш ніж 30% учнів у цих класах хворіють на ГРЗ, серед яких є не тільки випадки простудних захворювань, а й вірус Коксакі. Оскільки ця хвороба лякає наших батьків, просимо у разі виявлення будь-яких ознак гострого респіраторного захворювання не пускати дитину до школи», - сказала Буйневич.</p>
      <p>Вона зазначила, що у разі виявлення в школі дитини з ознаками ГРЗ вона буде відразу поміщена до ізолятора, а до навчального закладу викличуть батьків, щоб відправити дитину додому.</p>
      <p>У разі так званого залишкового кашлю (після основної хвороби) до школи необхідно надати відповідну довідку від лікаря про те, що конкретна дитина не є небезпечною для оточуючих.</p>
      <p>Як уточнила Буйневич, йдеться про вірусні і простудні захворювання, а також про вірус Коксакі, який віднесено до категорії гострих респіраторних вірусних інфекцій.</p>
      <p>«Симптоми цієї хвороби такі самі, як у грипу. Зовнішні відмінності - висип на долонях. Це як вітрянка. Якщо вона сталася, то, зазвичай, велика кількість людей на неї хворіють», - сказала чиновниця. </p>
      <h3>Довідка</h3>
      <p>Вірус Коксакі відноситься до ентеровірусів, які розмножуються в шлунково-кишковому тракті і вважаються хворобами «брудних рук». Зараження можливе також повітряно-крапельним шляхом, через продукти, які не пройшли термічну обробку, і воду.</p>
      <footer>Джерело: <a href="https://www.unian.ua/">УНІАН</a></footer>
      <related>
        <h4>Схожі записи</h4>
        <a href="https://pogliad.ua/news/education/kilkom-shkolam-u-kicmanskomu-rayoni-prodovzhili-karantin-367107"/>
        <a href="https://pogliad.ua/news/life/cook/recepti-korisnih-perekusiv-dlya-ditey-u-shkolu-380251"/>
        <a href="https://pogliad.ua/news/education/na-storozhinechchini-za-shkilnu-partu-sili-mayzhe-1600-pershoklasnikiv-376757"/>
        <a href="https://pogliad.ua/news/health/uchni-molodshih-klasiv-mozhut-bezkoshtovno-pereviriti-zir-u-chernivcyah-372446"/>
      </related>
    </article>
  </body>
</html>