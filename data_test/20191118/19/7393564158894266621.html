<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2577192/na-starovinnomu-paviljoni-u-strijskomu-parku-zamaluut-mural-studentiv-uku"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-18T19:08:00+00:00"/>
    <meta property="og:title" content="На старовинному павільйоні у Стрийському парку замалюють мурал студентів УКУ"/>
    <meta property="og:description" content="Мурал студентів УКУ на старовинному торговому павільйоні у Стрийському парку проіснував усього кілька днів. Завтра його замалюють"/>
  </head>
  <body>
    <article>
      <h1>На старовинному павільйоні у Стрийському парку замалюють мурал студентів УКУ</h1>
      <address><time datetime="2019-11-18T19:08:00+00:00">18 Nov 2019, 19:08</time> by <a rel="author">Юлія Лавришин</a></address>
      <p>
        <i>Художник Андрій Буняк разом із членами студентського братства 16 листопада намалювали на старовинному торговому павільйоні у Стрийському парку мурал. Однак він викликав обурення серед львів'ян і вже завтра його замалюють.</i>
      </p>
      <p>Як повідомив кореспондент 032.ua, йдеться про один з двох збережених до сьогодні торгових павільйонів у Стрийському парку, на яких представляли товари під час Галицької крайової виставки у 1894 році. Рік тому ці споруди <a href="https://www.032.ua/news/2225348/sporudi-u-strijskomu-parku-zareestruvali-do-komunalnoi-vlasnosti-lvova">передали на баланс</a> управління комунальної власності Львівської міськради.</p>
      <p>У неділю, 17 листопада, користувач Facebook-спільноти "Нас не питали!" Вітольд Комарницький розмістив фото одного з павільйонів з намальованим муралом — на яскравому фоні кольору фуксії зображений людський мозок і напис "In brain we trust". Вітольд Комарницький <a href="https://www.facebook.com/groups/254024051412844/permalink/1416001868548384/">назвав</a> це вандалізмом і повідомив, що це зробили члени студентського братства УКУ за погодження дирекції парку.</p>
      <figure>
        <img src="https://s.032.ua/section/newsInText/upload/images/news/intext/000/051/456/766605347207307017830751424203944103510016n_5dd2e629e0f23.jpg"/>
      </figure>
      <p>Голова Студентського братства УКУ Марія Федор підтвердила 032.ua, що мурал намалювали за ініціативи братства, та повідомила, що студенти мали на меті просто додати напіврозваленій споруді якусь цікавинку.</p>
      <p>"Отож, ми зібралися з другом-художником і вирішили, що хочемо зробити щось гарне у парку, місці, де багато людей гуляє, зокрема ми, студенти. Почали підготовку з дозволами. Шлях до пані Олени [директорки парку] шукали від міської ради. Намалювали ескіз, зустрілися з пані Оленою. Ми запропонували місце, бо цей будиночок у дуже поганому стані. Після роздумів пані Олена таки погодила, за що ми їй дуже вдячні, бо розуміли ризик хейтерів", — сказала Марія Федор.</p>
      <p>На фарби, за її словами, студенти збирали по 20 грн серед друзів. "Загалом ідея у тому, що у мозку наша сила. Наші думки, рішення, настрій, дії та інше залежить від нас самих", — додала дівчина.</p>
      <p>Директорка Стрийського парку підтвердила 032.ua, що надала студентам дозвіл на створення цього муралу, однак пізніше про це пошкодувала і вже сьогодні його почали замальовувати.</p>
      <p>"Зараз я розумію, що сама в усьому винна, бо не подумала про наслідки. Діти до мене звернулись, ідея мені видалась не поганою і я не була проти. Однак уже зараз розумію, що це була моя помилка, тому уже сьогодні його почали замальовувати і завтра його не буде", — сказала Олена Мазурик.</p>
      <figure>
        <img src="https://s.032.ua/section/newsInText/upload/images/news/intext/000/051/456/7624860910372441266307743796606044323446784o_5dd2e62b9c373.jpg"/>
      </figure>
      <p>Автор мурала Андрій Буняк у тій же спільноті "Нас не питали!" <a href="https://www.facebook.com/groups/254024051412844/permalink/1417123918436179/">написав</a>: "По суті, кожен з нас — частина культури, і дане творіння — теж частина культури, бо воно живе тепер в головах людей, які це побачили. Тож давайте створювати нашу культуру разом, а не жалітись, що хтось творить зміни, про які у вас забули спитати, бо ви в той час писали ще один гнівний пост у Facebook". </p>
      <p>Цей павільйон у стилі ар-деко споруджений в 1928 р. за проектом архітектора Вавжинця Дайчака. Він один з небагатьох збережених до сьогодні споруд, у яких у 1920-х рр. відувалися так звані Східні торги.</p>
      <p>Нагадаємо, з наступного навчального року в УКУ <a href="https://www.032.ua/news/2576851/v-uku-vidkrivaut-bakalavrsku-programu-z-prava-skilki-kostuvatime-navcanna">запрацює</a> бакалаврська програма з права.</p>
    </article>
  </body>
</html>