<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-47/surprizele-targului-de-craciun-din-oradeapiata-unirii-va-fi-decorata-cu-o-roata-carusel-iar-pe-scena-vor-urca-stefan-hrusca-paula-seling-si-un-cor-gospel-foto-152886.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T19:31:00+00:00"/>
    <meta property="og:title" content="Surprizele Târgului de Crăciun din Oradea: Piaţa Unirii va fi decorată cu o roată-carusel, iar pe scenă vor urca Ştefan Hruşcă, Paula Seling şi un cor gospel (FOTO)"/>
    <meta property="og:description" content="Mai e puţin până începe ediţia 2019 a Târgului de Crăciun Oradea, o ediţie care va aduce în Piaţa Unirii magia Crăciunului şi o mulţime de momente speciale. Decoruri de poveste, bunătăţi pentru toate gusturile, concerte şi spectacole de colinde, suveniruri şi articole hand made, mii de luminiţe şi întâlniri cu Moş Crăciun – de toate acestea ne vom bucura împreună în Piaţa Unirii, din 29 noiembrie şi până în 26 decembrie. "/>
  </head>
  <body>
    <article>
      <h1>Surprizele Târgului de Crăciun din Oradea: Piaţa Unirii va fi decorată cu o roată-carusel, iar pe scenă vor urca Ştefan Hruşcă, Paula Seling şi un cor gospel (FOTO)</h1>
      <address>
        <time datetime="2019-11-18T19:31:00+00:00">18 Nov 2019, 19:31</time>
      </address>
      <slideshow>
        <figure>
          <img src="https://www.ebihoreanul.ro/modules/news/files/hruscaseling18112019.jpg"/>
        </figure>
        <figure>
          <img src="https://www.ebihoreanul.ro/modules/news/files/tdgo2019_1.jpg"/>
        </figure>
        <figure>
          <img src="https://www.ebihoreanul.ro/modules/news/files/tdgo2019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/tdgo2019_3.jpg"/>
        </figure>
        <figure>
          <img src="https://www.ebihoreanul.ro/modules/news/files/tdgo2019_4.jpg"/>
        </figure>
        <figure>
          <img src="https://www.ebihoreanul.ro/modules/news/files/tdgo2019n.jpg"/>
        </figure>
      </slideshow>
      <p>
        <b>Mai e puţin până începe ediţia 2019 a Târgului de Crăciun Oradea, o ediţie care va aduce în Piaţa Unirii magia Crăciunului şi o mulţime de momente speciale, între care concertele date de Ştefan Hruşcă, Paula Seling şi un cor de muzică gospel.</b>
      </p>
      <p>Decoruri de poveste, bunătăţi pentru toate gusturile, concerte şi spectacole de colinde, suveniruri şi articole hand made, mii de luminiţe şi întâlniri cu Moş Crăciun – de toate acestea ne vom bucura împreună în Piaţa Unirii, din 29 noiembrie şi până în 26 decembrie. </p>
      <p>Marea deschidere a evenimentului are loc în 29 noiembrie, de la ora 18:00, când vom aprinde împreună luminile de Crăciun, un moment pe care îl aşteptăm cu mare bucurie.</p>
      <p>
        <b>O ATMOSFERĂ DE POVESTE </b>
      </p>
      <p>Încă din vremuri străvechi, orădenii au fost trecuţi de Moş Crăciun pe lista faptelor bune. Pentru că au fost cuminţi şi au avut grijă de minunatul lor oraş, Moşul le aduce personal magia Crăciunului tocmai în Piaţa Unirii.  </p>
      <p>Drept răsplată pentru toată munca din acest an, Moşul aduce cu el şi o roată-carusel, un trenuleţ, un patinoar, un brad imens, căsuţe cu bunătăţi şi cadouri, mâncare gustoasă şi băuturi de iarnă delicioase numai bune să le ţină de cald.</p>
      <p>Mirosul de scorţişoară şi turtă dulce va fi prezent în fiecare colţişor al Pieţei Unirii, pentru a le aminti tuturor de copilărie. </p>
      <p>
        <b>CONCERTE LIVE </b>
      </p>
      <p>Timp de 4 weekend-uri, atmosfera la scena din Piaţa Unirii va fi asigurată de artişti talentaţi atât din ţară cât şi din străinătate. </p>
      <p>Târgul de Crăciun Oradea va debuta anul acesta cu 3 concerte speciale, prilej cu care în Piaţa Unirii ne vom bucura de jazz, muzică autohtonă şi un spectacol superb de gospel, adus de Harlem Gospel Choir <i>(foto)</i>.</p>
      <figure>
        <img src="https://www.ebihoreanul.ro/user_files/tdgo2019_4.jpg"/>
      </figure>
      <p>În prima seară a evenimentului, de la ora 20:00, vor urca pe scenă cei de la Jazzapella – o trupă versatilă cu un stil unic care combină ritmurile de jazz cu muzica pop.</p>
      <p>În a doua seară a evenimentului ne vom întâlni cu Nicoleta Nucă, tot de la ora 20:00, iar duminică îi vom asculta pe cei de la Gospel Touch Choir (S.U.A.) -  o trupă care vine la Târgul nostru de Crăciun tocmai din New York, pentru a ne încânta cu un concert de gospel de excepţie. </p>
      <p>Cel de-al doilea weekend din cadrul Târgului de Crăciun ne aduce alte trei concerte. Vineri, de Moş Nicolae, ne va vizita Paula Seling, urmând ca sâmbătă şi duminică să îi ascultăm pe Proconsul şi orchestra de suflători profesionişti Oradea Wind Ensemble.  </p>
      <p>Seria concertelor continuă în data de 13 decembrie cu spectacol susţinut de Ansamblul Artistisc Profesionist "Crişana", iar în 14 decembrie, îl vom primi din nou cu braţele deschise şi cu multă căldură pe Ştefan Hruşcă cu al său excepţional concert de colinde. </p>
      <p>Programul artistic al Târgului de Crăciun Oradea se va încheia cu un concert Mircea Rusu Band în data de 22 decembrie, de la ora 20:00.</p>
      <p>
        <b>PROGRAM ARTISTIC:</b>
      </p>
      <p>29 Noiembrie I ORA 20:00 Jazzapella <br/>30 Noiembrie I ORA 20:00 Nicoleta Nucă<br/>01 Decembrie I ORA 20:00 Harlem Gospel Choir<br/>06 Decembrie I ORA 20:00 Paula Seling<br/>07 Decembrie I ORA 20:00 Proconsul<br/>08 Decembrie I ORA 20:00 Oradea Wind Ensemble<br/>13 Decembrie I ORA 20:00 Ansamblul Artistic Profesionist Crişana<br/>14 Decembrie I ORA 20:00 Ştefan Hruşcă<br/>22 Decembrie I ORA 20:00 Mircea Rusu Band</p>
      <p>
        <b>COLINDE, DATINI ŞI TRADIŢII</b>
      </p>
      <p>Coruri de colindători, ansambluri populare şi interpreţi talentaţi – cu toţii sunt invitaţi să ne aducă bucuria şi magia Sărbătorilor de iarnă la Târgul de Crăciun. Cei care doresc să ne colinde în Piaţa Unirii se mai pot încă înscrie completând formularul online: https://targuldecraciunoradea.ro/inscriere-colindatori/.</p>
      <p>Şi Ansamblul Bihorul ne va vizita în Piaţa Unirii cu spectacole speciale de datini şi tradiţii bihorene de Crăciun şi colinde pe uliţa "satului", care cu siguranţă ne vor aduce în suflet bucuria de odinioară a Sărbătorilor de iarnă.</p>
      <p>
        <b>PROGRAM de DATINI ŞI TRADIŢII BIHORENE DE CRĂCIUN:</b>
      </p>
      <p>29 Noiembrie I 19:00 – 20:00<br/>07 - 08 Decembrie I 19:00 – 20:00<br/>14 - 15 Decembrie I 19:00 – 20:00<br/>21 - 22 Decembrie I 18:00 – 20:00</p>
      <p>
        <b>PROGRAM DE COLINDE:</b>
      </p>
      <p>02 - 05 Decembrie I 17:00 – 20:00<br/>09 - 12 Decembrie I 17:00 – 20:00<br/>23 Decembrie I 17:00 – 20:00</p>
      <p>
        <b>DISTRACŢIE ŞI ACTIVITĂŢI</b>
      </p>
      <p>Veselie, culoare şi multă, multă magie! Cu alte cuvinte, Piaţa Unirii se va transforma într-un tărâm magic în care îşi vor găsi locul zeci de căsuţe desprinse din poveşti, bunătăţi pentru toate poftele şi bradul magic cu mii de luminiţe. </p>
      <p>În centrul atenţiei va fi ca în fiecare an patinoarul, dar şi roata imensă care va poposi în Piaţa Unirii timp de aproape o lună de zile, spre bucuria celor care ne vor vizita. </p>
      <p>Cei mici vor avea parte de distracţie din plin şi la atelierele de creativitate unde vor putea picta suveniruri şi decoraţiuni de Crăciun, dar şi la trenuleţul şi caruselul aduse special pentru ei în Piaţa Unirii. Cei care au fost cuminţi şi vor să-l întâlnească pe Moş Crăciun pentru a-i împărtăşi lista de dorinţe pentru Noaptea de Ajun, îl pot întâlni la Târgul nostru de Crăciun, în căsuţa lui fermecată de lângă brad.</p>
      <p>
        <b>PROGRAMUL LUI MOŞ CRĂCIUN</b>
      </p>
      <p>29 Noiembrie I 18:00 – 20:00<br/>30 Decembrie I 18:00 – 20:00<br/>01 Decembrie I 18:00 – 21:00<br/>05 Decembrie I 16:00 – 18:00<br/>06 Decembrie I 17:00 – 19:00<br/>13 Decembrie I 18:00 – 20:00<br/>14 Decembrie I 18:00 – 20:00<br/>15 Decembrie I 17:00 – 20:00<br/>19 Decembrie I 19:00 – 21:00<br/>20 Decembrie I 17:00 – 19:00<br/>21 Decembrie I 16:00 – 18:00<br/>22 Decembrie I 15:00 – 18:00</p>
      <p>
        <b>PROGRAMUL GENERAL AL TÂRGULUI DE CRĂCIUN: </b>
      </p>
      <p>LUNI - JOI: 14:00-21:00<br/>VINERI - DUMINICĂ: 12:00-22:00</p>
      <p>
        <i>Vă aşteptăm la Târgul de Crăciun Oradea în cea mai caldă atmosferă de sărbători! </i>
      </p>
      <figure>
        <img src="https://www.ebihoreanul.ro/user_files/tdgo2019n.jpg"/>
      </figure>
      <p>Târgul de Crăciun Oradea este organizat de Asociaţia pentru promovarea turismului din Oradea şi regiune (Visit Oradea) cu sprijinul Primăriei municipiului Oradea şi se desfăşoară în Piaţa Unirii, în perioada 29 Noiembrie - 26 Decembrie. </p>
      <p>
        <i>
          <b>(Visit Oradea)</b>
        </i>
      </p>
    </article>
  </body>
</html>