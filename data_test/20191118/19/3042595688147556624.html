<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/eliteserieklubb-fikk-penger-til-fest-ordforer-anmeldt/71831781"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T19:13:56+00:00"/>
    <meta property="og:title" content="Eliteserieklubb fikk penger til fest. Ordfører anmeldt"/>
    <meta property="og:description" content="For andre gang på få år fikk fotballklubben Odd 400 000 kroner av politikerne i Skien. Da ble det rabalder. I dag ble forholdet anmeldt."/>
  </head>
  <body>
    <article>
      <h1>Eliteserieklubb fikk penger til fest. Ordfører anmeldt</h1>
      <h2>For andre gang på få år fikk fotballklubben Odd 400 000 kroner av politikerne i Skien. Da ble det rabalder. I dag ble forholdet anmeldt.</h2>
      <address><time datetime="2019-11-18T19:13:56+00:00">18 Nov 2019, 19:13</time> by <a rel="author">Steinar Solås Suvatne</a></address>
      <p>Skien-ordfører Hedda Foss Five (Ap) inngikk i fjor en avtale med Odds ballklubb om å bidra økonomisk til klubbens 125 års jubileum.</p>
      <p>
        <b>Avgjørelsen fikk ingen politisk behandling før 400 000 kroner ble gitt fotballklubben fra Skien.</b>
      </p>
      <p>Dette kom fram i et internt brev som ikke er å finne i kommunens offentlige postjournal, men som avisa <a href="https://www.varden.no/nyheter/gaven-til-odd-ordforeren-gir-radmannen-skylda-for-alt/">Varden</a> har fått tilgang til. Saken har vekket stor debatt i tiden etter valget.</p>
      <p>
        <b>I dag ble ordfører Hedda Foss Five anmeldt til politiet av Tommy Ballestad, gruppeleder for Folkeaksjonen nei til bompenger (FNB) i Skien. Det bekrefter Ballestad selv overfor Dagbladet.</b>
      </p>
      <p>- Denne saken burde gått ordinær saksgang, og vi ber nå politiet finne ut hvorfor Foss Five ga pengene til Odd uten å informere de folkevalgte. Særlig er det påfallende at hun ventet i 15 måneder før dette like etter valget i høst - nærmest i en bisetning - ble lagt fram for kommunestyret, sier Ballestad til Dagbladet.</p>
      <h3>Anmeldt</h3>
      <p>Ballestad skriver i anmeldelsen, som Dagbladet har fått tilgang på, at han vil vite om pengegaven til Odd gagnet Foss Five og Arbeiderpartiet under valget.</p>
      <p>«<i>Derfor kan de 400.000,- anses som en del av en personlig valgkamp - særskilt når ordføreren selv deltok på festen</i>», skriver Ballestad.</p>
      <p>
        <b>Hele festen kostet 492 000 kroner.</b>
      </p>
      <p>- Vi mistenker at pengegaven ble gitt av Foss Five til Odd for å stille seg selv i et godt lys i forkant av valget. Jeg skal ikke konkludere på forhånd, men det er viktig for oss at politiet ser på saken. Vi må få avklaring på hva som er greit, og hva som er ukultur, sier Ballestad videre.</p>
      <h3>Vil ikke kommentere</h3>
      <p>Hedda Foss Five er i dag i svangerskapspermisjon. Kontrollutvalget i Skien har satt ned en granskning av saken.</p>
      <p>- Jeg er i fødselspermisjon og ønsker ikke å kommentere den saken. Det er igangsatt en prosess i kontrollutvalget i Skien kommune, og der skal jeg bidra med mine innspill. Utover det har jeg ingen kommentar, sier Foss Five til Dagbladet mandag ettermiddag.</p>
      <p>Hun viser til fungerende ordfører Trond Ballestad (Sp), som overfor Dagbladet bekrefter at kommunen er gjort kjent med anmeldelsen. Fram til kontrollutvalget har gjort sin gransking, har han ingen kommentar om gaven til Odd Grenland eller anmeldelsen</p>
      <h3>En million på konto</h3>
      <p>Emilie Schäffer, gruppeleder for Høyre i Skien, sier saken er alvorlig.</p>
      <p>
        <b>- Her kan det se ut som om noen har brukt penger som om det var sin egen lommebok, uten at det foreligger noen vedtak, oppsummerer hun.</b>
      </p>
      <p>Ordfører har mulighet til å benytte seg av formannskapets representasjonskonto i Skien. På den står over én million kroner, bekrefter Schäffer.</p>
      <p>- Men når det er snakk om så mye penger, så kan det ikke bare gis over bordet.</p>
      <figure>
        <img src="https://www.dagbladet.no/images/71833174.jpg?imageId=71833174&amp;width=1024&amp;height=615"/>
        <figcaption><b>KRITISK:</b> Emilie Schäffer i Høyre stiller seg ikke bak anmeldelsen, mener sier saken om pengegaven til Odd Grenland likevel er alvorlig. Foto: Høyre Vis mer</figcaption>
      </figure>
      <h3>Har gitt 400 000 tidligere</h3>
      <p>Schäffer var selv med å gi Odd Grenland 400 000 kroner til en jubileumsbok for fire år siden.</p>
      <p>
        <b>- Dermed hadde nok jeg stemt mot å gi nye 400 000 tusen kroner til Odd. Jeg mener det må holde med den ene bevilgningen, men disse pengene ble jo altså bare gitt uten behandling, forteller hun.</b>
      </p>
      <p>Høyre-toppen sier likevel at hun ikke stiller seg bak anmeldelsen mot ordfører Foss Five.</p>
      <p>- At saken er politianmeldt synes jeg likevel er litt useriøst. Nå har vi bedt formannskapet om å lage en rapport, og vi må avvente den før vi kan vite om det har skjedd noen ulovligheter i saken.</p>
      <p>
        <i>- Påvirker denne saken Høyres tillit til ordfører Foss Five?</i>
      </p>
      <p>- Vi kunne stilt mistillit mot ordføreren, men opposisjonen i Skien er 18 representanter. Flertallet er 36. Det ville ikke vært noe poeng, sier hun.</p>
    </article>
  </body>
</html>