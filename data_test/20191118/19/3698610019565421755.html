<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/startuvala-reyestraciya-kandidativ-na-miscevi-vibori-330073_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T19:33:00+00:00"/>
    <meta property="og:title" content="Стартувала реєстрація кандидатів на місцеві вибори"/>
    <meta property="og:description" content="18 листопада починається процес висунення кандидатів на перших місцевих виборах."/>
  </head>
  <body>
    <article>
      <h1>Стартувала реєстрація кандидатів на місцеві вибори</h1>
      <h2>18 листопада починається процес висунення кандидатів на перших місцевих виборах.</h2>
      <address>
        <time datetime="2019-11-18T19:33:00+00:00">18 Nov 2019, 19:33</time>
      </address>
      <p>Розпочався процес висунення кандидатів на <b><a href="https://dt.ua/POLITICS/dostrokovih-miscevih-viboriv-ne-bude-arahamiya-326183_.html">місцевих виборах</a></b> 22 грудня 2019 року. Про це повідомляє прес-служба Центральної виборчої комісії.</p>
      <p>Наголошується, що 18 листопада починається процес висування кандидатів у депутати, кандидатів на посаду сільського, селищного, міського голови на відповідних перших місцевих виборах.</p>
      <p>Подача в територіальні виборчі комісії (ТВК) документів для реєстрації кандидатів триватиме до 27 листопада включно. А до 28 листопада включно ТВК будуть приймати рішення про реєстрацію кандидатів.</p>
      <p>"Слід зазначити, що близько 30 політичних партій подали в ЦВК копії рішення вищого керівного органу партії про участь їх місцевих організацій у перших місцевих виборах разом з копією статуту партії", — йдеться в повідомленні.</p>
      <p>Перші вибори депутатів сільських, селищних, міських рад об'єднаних територіальних громад та відповідних сільських, селищних, міських голів, <b><a href="https://dt.ua/UKRAINE/u-deyakih-otg-organizaciya-viborchogo-procesu-pid-zagrozoyu-zrivu-cvk-328853_.html">призначені на 22 грудня 2019 року</a></b>, відбудуться в 86 об'єднаних територіальних громадах (ОТГ) (69 сільських, 16 селищних, 1 міська ОТГ) в 21 області України.</p>
      <p>За попередніми підрахунками, у виборах зможуть взяти участь понад 380 тисяч виборців. У ЦВК повідомили, що загальна сума на їх підготовку і проведення становить 21 млн 842,2 тис. грн.</p>
      <p>Комісія надала дозвіл мати офіційних спостерігачів на зазначених виборах 16 громадським організаціям.</p>
      <p>Раніше повідомлялося про те, що переважна більшість жителів окупованої частини Донецької і Луганської областей, а саме 67,4%, упевнені в необхідності <b><a href="https://dt.ua/UKRAINE/pereviboriv-v-ordlo-hochut-65-zhiteliv-okupovanih-teritoriy-opituvannya-328975_.html">проведення місцевих виборів</a></b> в "ДНР/ЛНР", однак близько третини, а точніше 31,9%, не відчувають такої потреби.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>