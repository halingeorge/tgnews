<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232350/"/>
    <meta property="og:site_name" content="Українська правда"/>
    <meta property="article:published_time" content="2019-11-18T19:57:14+00:00"/>
    <meta property="og:title" content="Зеленський незаконно виділив Богдану держохорону – ЗМІ"/>
    <meta property="og:description" content="Керівник Офіса президента Андрій Богдан отримав за розпорядженням президента Володимира Зеленського охоронців з Управління державної охорони, хоча посада голови ОП не входить до переліку чиновників, для яких держохорона передбачена законом."/>
  </head>
  <body>
    <article>
      <h1>Зеленський незаконно виділив Богдану держохорону – ЗМІ</h1>
      <address>
        <time datetime="2019-11-18T19:57:14+00:00">18 Nov 2019, 19:57</time>
      </address>
      <p>Керівник Офіса президента Андрій Богдан отримав за розпорядженням президента Володимира Зеленського охоронців з Управління державної охорони, хоча посада голови ОП не входить до переліку чиновників, для яких держохорона передбачена законом.</p>
      <p><b>Джерело:</b> розслідування "Наших Грошей" на <a href="https://www.youtube.com/watch?time_continue=1&amp;v=ufCzsOu01tY&amp;feature=emb_logo">Bihus.Info</a></p>
      <p><b>Деталі:</b> Зеленський підписав документ, яким забезпечив Богдана держохороною, 26 червня. Охорона УДО оплачується за бюджетні кошти.</p>
      <p>Журналіст-розслідувач Максим Опанасенко стверджує, що охоронці УДО для Богдана – пряме порушення закону.</p>
      <p>Згідно з законом, державна охорона надається президенту, прем’єру, першому віце-прем’єру, керівництву парламенту, головам Конституційного та Верховного судів, міністру закордонних справ і генпрокурору.</p>
      <p>Крім того, Офіс президента – не державний орган, а Богдан – не держслужбовець.</p>
      <p>Після того як у голови ОП запитали, чому в нього державні охоронці і його машина - на "удошному" номері, Богдан прибрав номери УДО зі своєї Tesla.</p>
      <figure>
        <iframe src="https://www.youtube.com/embed/ufCzsOu01tY" width="640" height="360" data-service="Youtube" scrolling="no"/>
      </figure>
      <p>
        <b>Нагадаємо:</b>
      </p>
      <ul>
        <li>Журналісти також з'ясували, що голова Спеціалізованої антикорупційної прокуратури <a href="https://www.pravda.com.ua/news/2018/08/14/7189170/">Назар Холодницький</a> також незаконно отримав від президента Петра Порошенка державну охорону в 2016 році.</li>
        <li>За даними журналістів, сам керівник САП повідомив їм, що звернувся до генпрокурора та Адміністрації президента з проханням про держохорону через спробу підпалу дверей його квартири.</li>
        <li>19 листопада 2016 року Порошенко підписав розпорядження про держохорону для Холодницького.</li>
        <li>Водночас, посада, на яку за власним бажанням обирався Холодницький, <b>не передбачає автоматичного забезпечення охороною</b> коштом держбюджету, а в разі реальної загрози життю охороняти прокурора мала поліція.</li>
        <li>13 грудня 2018 року Рахункова палата на підставі аудиту вирішила, що УДО <a href="https://www.pravda.com.ua/news/2018/12/13/7201140/">не має права</a> охороняти Холодницького.</li>
      </ul>
      <related>
        <a href="https://www.pravda.com.ua/news/2019/11/13/7231868/"/>
        <a href="https://www.epravda.com.ua/news/2019/11/12/653635/"/>
        <a href="https://www.pravda.com.ua/news/2019/11/6/7231143/"/>
      </related>
    </article>
  </body>
</html>