<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/alegeri-in-belarus-observatorii-ue-critica-dur-lipsa-de-respect-fata-de-regulile-democratice.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T19:18:07+00:00"/>
    <meta property="og:title" content="Alegeri în Belarus. Observatorii UE critică dur ”lipsa de respect” față de regulile democratice"/>
    <meta property="og:description" content="''Lipsă de respect'' faţă de regulile democratice, ''oportunitate pierdută'': verdictul observatorilor occidentali şi al Bruxellesului a fost sever luni"/>
  </head>
  <body>
    <article>
      <h1> Alegeri în Belarus. Observatorii UE critică dur ”lipsa de respect” față de regulile democratice </h1>
      <address><time datetime="2019-11-18T19:18:07+00:00">18 Nov 2019, 19:18</time> by <a rel="author">Redacția</a></address>
      <p>”Lipsă de respect” faţă de regulile democratice, ”oportunitate pierdută”: verdictul observatorilor occidentali şi al Bruxellesului a fost sever luni împotriva Republicii Belarus, la o zi după alegerile legislative în urma cărora niciun reprezentant al opoziţiei nu a fost ales în Parlament, informează AFP, citată de<a href="https://www.agerpres.ro/politica-externa/2019/11/18/alegeri-in-belarus-ue-regreta-o-oportunitate-pierduta--405189"> Agerpres.ro.</a></p>
      <p>Purtătoarea de cuvânt a diplomaţiei europene, Maja Kocijancic, a evocat într-un comunicat „o oportunitate pierdută de a organiza nişte alegeri care să corespundă pe deplin standardelor internaţionale” în Belarus, în pofida unui scrutin care s-a desfăşurat „într-o atmosferă calmă”.</p>
      <p>Înainte de aceasta, şefa observatorilor din partea OSCE, Margareta Cederfelt, a declarat că alegerile din Belarus „au demonstrat o lipsă de respect generală faţă de angajamentele democratice” şi o restrângere a ”libertăţilor fundamentale” în această ţară condusă de un sfert de secol cu mână de fier de preşedintele Aleksandr Lukaşenko, care susţine cu toate acestea că doreşte o apropiere de UE.</p>
      <p>Toţi cei 110 parlamentari aleşi la scrutinul legislativ din Belarus reprezintă partide favorabile preşedintelui Aleksandr Lukaşenko, conform rezultatelor făcute publice luni, opoziţia pierzând cele două mandate pe care le avea până acum. Aceşti doi parlamentari şi principalii lideri contestatari ai puterii au fost excluşi din cursa electorală.</p>
      <p>Lukaşenko (65 de ani), supranumit ”ultimul dictator din Europa”, conduce fără întrerupere Belarusul din 1994 şi îşi va încheia cel de-al cincilea mandat în 2020.</p>
      <p>El a încercat recent din nou o apropiere de Uniunea Europeană, care acuză deschis Belarus de încălcări ale drepturilor omului şi de reducerea la tăcere a opoziţiei şi presei.</p>
      <p>
        <i>sursa foto: Pixabay.com</i>
      </p>
    </article>
  </body>
</html>