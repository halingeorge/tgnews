<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562155/i-paratirisi-toy-baroyfaki-sti-mpakogianni-tin-ageneia-sas-prepei-na-ti-synithisw-vid-"/>
    <meta property="og:site_name" content="NOOZ."/>
    <meta property="article:published_time" content="2019-11-18T19:11:00+00:00"/>
    <meta property="og:title" content="Η παρατήρηση του Βαρουφάκη στη Μπακογιάννη: Την αγένειά σας πρέπει να τη συνηθίσω [vid]"/>
    <meta property="og:description" content="Ανέβηκαν οι τόνοι ανάμεσα στον Γιάνη Βαρουφάκη και τη Ντόρα Μπακογιάννη στην Ολομέλεια για την Συνταγματική Αναθεώρηση, όταν ο επικεφαλής του ΜέΡΑ 25, σταμάτησε την ομιλία του για να κάνει παρατήρηση στην πρώην υπουργό."/>
  </head>
  <body>
    <article>
      <h1>Η παρατήρηση του Βαρουφάκη στη Μπακογιάννη: Την αγένειά σας πρέπει να τη συνηθίσω [vid]</h1>
      <address>
        <time datetime="2019-11-18T19:11:00+00:00">18 Nov 2019, 19:11</time>
      </address>
      <p>
        <b>Ανέβηκαν οι τόνοι ανάμεσα στον Γιάνη Βαρουφάκη και τη Ντόρα Μπακογιάννη στην Ολομέλεια για την Συνταγματική Αναθεώρηση, όταν ο επικεφαλής του ΜέΡΑ 25, σταμάτησε την ομιλία του για να κάνει παρατήρηση στην πρώην υπουργό.</b>
      </p>
      <p>Ειδικότερα, την ώρα που στο βήμα βρισκόταν ο <b>κ. Βαρουφάκης</b>, ξαφνικά σταμάτησε, καθώς, όπως ο ίδιος ανέφερε, η βουλευτής της ΝΔ μιλούσε συνεχώς. «Μήπως σας ενοχλώ, κυρία Μπακογιάννη; Μιλάτε συνεχώς, αλλά είναι δικαίωμά σας» σημείωσε, εμφανώς ενοχλημένος, προς τη βουλευτή της ΝΔ.</p>
      <p>Ακολουθούν χαρακτηριστικά οι διάλογοι</p>
      <p><b>Βαρουφάκης:</b> Μήπως σας ενοχλώ κυρία Μπακογιάννη;</p>
      <p><b>Μπακογιάννη:</b> Μια ερώτηση έκανα</p>
      <p><b>Βαρουφάκης:</b> Ε, δεν κάνατε μια ερώτηση, ολόκληρη συζήτηση κάνατε</p>
      <p><b>Μπακογιάννη:</b> Ε, θα το συνηθίσετε (σ.σ. να μιλάτε με θόρυβο από κάτω)</p>
      <p><b>Βαρουφάκης:</b> Την αγένειά σας θα πρέπει να την συνηθίσω και εκ του σύνεγγυς</p>
      <p><b>Μπακογιάννη:</b> Έχω υπάρξει φυλακισμένη, υποδουλωμένη όχι</p>
      <hr/>
      <p>
        <b>Δείτε το σχετικό βίντεο:</b>
      </p>
      <figure>
        <iframe src="https://www.youtube.com/embed/YfPVvCzNSnQ" width="640" height="360" data-service="Youtube" scrolling="no"/>
      </figure>
      <hr/>
      <p>Στη συνέχεια, μόλις ανέβηκε στο βήμα η βουλευτής της Νέας Δημοκρατίας συνέχισε την κόντρα που είχε ανοίξει με τον επικεφαλής του <b>ΜέΡΑ25</b>, αναφερόμενη όμως στην ουσία της τοποθέτησής του.</p>
      <p>«Σ’ αυτή τη Βουλή έχουν ακουστεί πολλά. Θα έπρεπε να πάψει να μας εκπλήσσει ο πολιτικός λόγος ορισμένων συναδέλφων. Νιώθω την ανάγκη να κάνω την δήλωση αυτή, στα 30 χρόνια που είμαι στη βουλή ουδέποτε ένιωσα βουλευτής υποδουλωμένου έθνους. Έχω υπάρξει φυλακισμένη επί Χούντας, αλλά υπόδουλη ποτέ. Όσα ακούστηκαν είναι απαράδεκτα και οι πολιτικές δυνάμεις πρέπει να τα καταγγείλουν. Δεν δίνουμε σημασία γιατί ακούγονται από ανθρώπους με συγκεκριμένη πορεία, αλλά όταν ακούγονται από αυτό το βήμα χρειάζονται απάντηση».</p>
      <p>Η αναφορά της Ντόρας Μπακογιάννη ήρθε ως απάντηση στη φράση του Γιάνη Βαρουφάκη, ο οποίος, στην ομιλία του, ανέφερε: «Κανένα Σύνταγμα δεν μπορεί να αποδώσει στους πολίτες δικαιώματα, όταν το κράτος είναι υπόδουλο».</p>
    </article>
  </body>
</html>