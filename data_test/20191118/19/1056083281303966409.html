<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717871/%D8%B2%DB%8C%D8%B1%D8%B3%D8%A7%D8%AE%D8%AA-%D9%87%D8%A7%DB%8C-%D8%AD%D9%88%D8%B2%D9%87-%D8%A7%D8%B3%D8%AA%D9%81%D8%A7%D8%AF%D9%87-%D9%85%D8%B9%D9%84%D9%88%D9%84%D8%A7%D9%86-%D8%A8%D8%A7%DB%8C%D8%AF-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T19:02:23+00:00"/>
    <meta property="og:title" content="زیرساخت‌های حوزه استفاده معلولان باید استاندارد شود"/>
    <meta property="og:description" content="ایسنا/بوشهر نماینده ولی فقیه در بوشهر عنوان کرد: یکی از مهمترین مسائل استان بوشهر مشکلات زیرساختی است، لذا ضرورت دارد که زیرساخت های حوزه استفاده معلولان استاندارد شده و توسعه یابد."/>
  </head>
  <body>
    <article>
      <h6 class="kicker">نماینده ولی فقیه در بوشهر:</h6>
      <h1>زیرساخت‌های حوزه استفاده معلولان باید استاندارد شود</h1>
      <address><time datetime="2019-11-18T19:02:23+00:00">18 Nov 2019, 19:02</time> by <a rel="author">زهره عرب</a></address>
      <p>ایسنا/بوشهر نماینده ولی فقیه در بوشهر عنوان کرد: یکی از مهمترین مسائل استان بوشهر مشکلات زیرساختی است، لذا ضرورت دارد که زیرساخت های حوزه استفاده معلولان استاندارد شده و توسعه یابد.</p>
      <p>آیت الله صفایی بوشهری در نشست با مسئولین و جمعی از کارکنان بهزیستی استان بوشهر اظهار کرد: در ساختار هندسه جامعه همه چیز به هم پیوسته است و مهمترین بخش ارتباطی جامعه، انسان است.</p>
      <p>وی افزود: تمامی انسان ها به نحوی در ارتباط مستقیم و غیر مستقیم هستند به همین جهت بهزیستی محیط انسانی یک اصل بنیادین و استراتژیک است. </p>
      <p>به گزارش ایسنا، نماینده ولی فقیه در استان و امام جمعه بوشهر جامعه‌ی هدف بهزیستی را فوق العاده مهم عنوان نموده و با تأکید بر توجه به این قشر بیان کرد: در این عرصه باید برنامه ریزی دقیقی صورت گیرد و مهم ترین آن پیشگیری است.</p>
      <p>
        <b>آیت الله صفایی بوشهری بیان کرد: امروز پیشگیری در فضای زندگی ما هنوز به شکل صحیح نهادینه نشده و یکی از مهم ترین حوزه ها در عرصه کاری بهزیستی، مدیریت روانشناسانه جامعه هدف است.</b>
      </p>
      <p>امام جمعه بوشهر اظهار کرد: در این حوزه لازم است کارهای مهمی انجام گیرد که یکی از آنها روانکاوی و حمایت روانی از این عزیزان و دیگری هم ایجاد روح امید و امیدواری به آینده با برنامه های خاص و توانمندی و شور نشاط است.</p>
      <p>وی یکی از مهمترین مشکلات استان بوشهر را مشکلات زیرساختی دانست و تأکید کرد: زیرساخت های حوزه استفاده معلولان باید استاندارد شود و توسعه پیدا کند، یکی از کارهای بزرگ بهزیستی نیز ایجاد زیرساخت های مناسب برای جامعه هدفش است.</p>
      <p>انتهای پیام </p>
    </article>
  </body>
</html>