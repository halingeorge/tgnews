<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-ukrajini-pochalasya-rejestraciya-kandidativ-na-miscevih-viborah-u-grudni-640782.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T19:14:51+00:00"/>
    <meta property="og:title" content="В Україні почалася реєстрація кандидатів на місцевих виборах у грудні"/>
    <meta property="og:description" content="Близько 30 політичних партій вже повідомили її про участь місцевих осередків у перших місцевих виборах"/>
  </head>
  <body>
    <article>
      <h1>В Україні почалася реєстрація кандидатів на місцевих виборах у грудні</h1>
      <address>
        <time datetime="2019-11-18T19:14:51+00:00">18 Nov 2019, 19:14</time>
      </address>
      <h4>Близько 30 політичних партій вже повідомили її про участь місцевих осередків у перших місцевих виборах</h4>
      <p>18 листопада почався процес висування кандидатів на місцевих виборах, які мають пройти 22 грудня 2018 року, повідомляє Центральна виборча комісія.</p>
      <p>Про це повідомляє <a href="https://www.facebook.com/UACEC/posts/959977361051348">пресслужба ЦВК.</a></p>
      <p>Процес висування кандидатів у депутати сільських, селищних, міських рад об’єднаних територіальних громад, а також кандидатів на посади сільських, селищних та міських голів почався згідно з Календарним планом підготовки до виборів 22 грудня, уточнюють у ЦВК.</p>
      <p>«Подання до ТВК документів для реєстрації кандидатів у депутати, кандидатів на посаду сільського, селищного, міського голови триватиме до 27 листопада включно. А до 28 листопада включно територіальні виборчі комісії прийматимуть рішення про реєстрацію кандидатів у депутати, кандидата на посаду сільського, селищного, міського голови або про відмову в реєстрації», – уточнюють у комісії.</p>
      <p>За даними ЦВК, близько 30 політичних партій вже повідомили її про участь місцевих осередків у перших місцевих виборах.</p>
      <p>22 грудня вибори відбудуться в 86 об’єднаних територіальних громадах, а саме в 69 селах, в 16 селищах та одному місті. Вибори пройдуть у 21 області. За попередніми даними ЦВК, в них може взяти участь понад 380 тисяч виборців.</p>
      <p>«Протягом майже чотирьох попередніх років, з 25 жовтня 2015 року до 30 червня 2019 року Центральною виборчою комісією було призначено перші місцеві вибори у 896 об’єднаних територіальних громадах. Відтак, після проведення виборів 22 грудня 2019 року загальна чисельність усіх разом взятих призначених перших виборів в ОТГ становитиме 982», – заявляє Центрвиборчком.</p>
      <p>Наступна серія перших місцевих виборів пройде 29 грудня.</p>
      <p>Як відомо, Центральна виборча комісія призначила на 22 та 29 грудня 2019 року перші вибори депутатів сільських, селищних, міських рад обʼєднаних територіальних громад та відповідних сільських, селищних, міських голів, а також додаткові вибори депутатів сільських, селищних рад.</p>
      <p>Однак у деяких Об'єднаних територіальних громадах (ОТГ) <a href="https://glavcom.ua/news/cvk-zayavila-shcho-pershi-vibori-u-deyakih-gromadah-pid-zagrozoyu-zrivu-638497.html">організація місцевих виборів опинилася під загрозою зриву</a> у зв'язку з ухиленням певних членів районних виборчих комісій від виконання своїх обов'язків.</p>
      <blockquote>
        <b> Читайте також: <a href="https://glavcom.ua/economics/finances/dizel-shou-u-verhovniy-radi-yak-slugi-narodu-sviy-pershiy-byudzhet-priymali-639994.html">Дизель-шоу у Верховній Раді. Як «Слуги народу» свій перший бюджет приймали</a></b>
      </blockquote>
      <related>
        <a href="https://glavcom.ua/country/society/hto-ckuje-ukrajinskih-chinovnikiv-profspilka-derzhsluzhbovciv-pereynyalasya-bulingom-na-robochomu-misci-640256.html"/>
        <a href="https://glavcom.ua/columns/kyrylosazonov/klichko-virishiv-rozpochati-borotbu-za-prezidentske-krislo-640689.html"/>
        <a href="https://glavcom.ua/world/observe/eksposol-yovanovich-sprostuvala-vtruchannya-ukrajini-u-vibori-v-ssha-640307.html"/>
      </related>
    </article>
  </body>
</html>