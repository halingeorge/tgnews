<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685150/piges-syriza-gia-syntagmatiki-anatheorisi-i-nd-na-afisei-ta-mikro"/>
    <meta property="og:site_name" content="enikos.gr"/>
    <meta property="article:published_time" content="2019-11-18T19:56:00+00:00"/>
    <meta property="og:title" content="Πηγές ΣΥΡΙΖΑ για Συνταγματική Αναθεώρηση: Η ΝΔ να αφήσει τα μικροκομματικά παιχνίδια"/>
    <meta property="og:description" content="Κριτική στην κυβέρνηση σχετικά με τη συζήτηση για την Συνταγματική Αναθεώρηση..."/>
  </head>
  <body>
    <article>
      <h1>Πηγές ΣΥΡΙΖΑ για Συνταγματική Αναθεώρηση: Η ΝΔ να αφήσει τα μικροκομματικά παιχνίδια</h1>
      <address>
        <time datetime="2019-11-18T19:56:00+00:00">18 Nov 2019, 19:56</time>
      </address>
      <p>Κριτική στην κυβέρνηση σχετικά με τη συζήτηση για την <a href="http://www.enikos.gr/politics/684539/syntagmatiki-anatheorisi-ti-deftera-xekina-i-syzitisi-stin-olomel">Συνταγματική Αναθεώρηση</a>, που ξεκίνησε σήμερα στη Βουλή, ασκούν πηγές του <a href="http://www.enikos.gr/politics/684942/syriza-se-nd-den-borei-na-mila-gia-tourismo-o-k-mitsotakis-pou-ka">ΣΥΡΙΖΑ</a>, καλώντας την έστω και την ύστατη στιγμή “να αφήσει τα μικροκομματικά παιχνίδια” και να υπερψηφίσει τις προτάσεις του τόσο για το άρθρο 86 όσο και για την εκλογή του Προέδρου της Δημοκρατίας.</p>
      <p>Οι ίδιες πηγές σημειώνουν ότι όταν τον Ιούλιο του 2016 ο ΣΥΡΙΖΑ ανέλαβε την πρωτοβουλία να ξεκινήσει η δημόσια συζήτηση για τη Συνταγματική Αναθεώρηση, η τότε αξιωματική αντιπολίτευση είχε λοιδορήσει την πρωτοβουλία και κατηγορεί την νυν κυβερνητική πλειοψηφία ότι τηρεί στάση “όχι σε όλα”. "Επιδεικνύει τη θεσμική και πολιτική ένδεια που τη διακατέχει: ούτε μία από τις προτάσεις του ΣΥΡΙΖΑ δεν υιοθετεί. ‘Όχι σε όλα’, είναι η στάση της. Λες και βρίσκεται ακόμα στην αντιπολίτευση. Παρότι οι προτάσεις που υπερψήφισε η προηγούμενη, πρώτη αναθεωρητική, Βουλή συγκροτούν ένα συνολικό σχέδιο συνταγματικού εκσυγχρονισμού για τον εκδημοκρατισμό του πολιτεύματος, τη διεύρυνση των δικαιωμάτων και την ανάκτηση της αξιοπιστίας της πολιτικής”, επισημαίνουν.</p>
      <p>Από την Κουμουνδούρου θέτουν συγκεκριμένα ερωτήματα: ”Ποιος δεν θέλει τον εξορθολογισμό των σχέσεων εκκλησίας - πολιτείας; Ποιος εμμένει στη διατήρηση συνταγματικών λειψάνων, όπως την προηγούμενη έγκριση για τη μετάφραση της Αγίας Γραφής; Ποιος δεν θέλει τη διεύρυνση των κοινωνικών δικαιωμάτων, την πληρέστερη και αποτελεσματικότερη προστασία της εργασίας, της υγείας, της κοινωνικής ασφάλισης; Ποιος δεν θέλει την απαγόρευση κάθε είδους διακρίσεων σε βάρος συνανθρώπων μας; Ποιος δεν θέλει την καθιέρωση πολιτικής ορκωμοσίας για όλους τους κρατικούς λειτουργούς; Ποιος δεν θέλει τους πολίτες ενεργούς και συμμετοχικούς; Να μπορούν να ακούγονται σε εθνικά και τοπικά δημοψηφίσματα; Να μπορούν να συμμετέχουν με προτάσεις τους στη νομοθέτηση; Να έχουν λόγο για την εκχώρηση κυριαρχικών δικαιωμάτων; Ποιος δεν θέλει ένα εκλογικό σύστημα πάγιο και δίκαιο αντί για τις καλπονοθευτικές τερατωδίες που μας είχε συνηθίσει τόσα χρόνια το παλιό πολιτικό σύστημα;”.</p>
      <p>Όπως απαντούν, “σίγουρα όχι η κοινωνία” και εκφράζουν τη βεβαιότητα "ότι η μεγάλη πλειοψηφία του ελληνικού λαού θέλει τολμηρές τομές στο Σύνταγμα και τους θεσμούς. Η Νέα Δημοκρατία όμως έχει επιλέξει να μην εκπροσωπεί τους πολλούς, αλλά τους λίγους, τα μεγάλα συμφέροντα. Αφού απέτυχε να εξασφαλίσει για λογαριασμό τους την εμπορευματοποίηση της παιδείας και την υποβάθμιση της προστασίας του περιβάλλοντος, αδιαφορεί για το αν θα χαθεί μια μεγάλη ευκαιρία”.</p>
      <p>Σημειώνουν, δε, ότι “όμως η μικροπολιτική ιδιοτέλεια έχει τα όριά της. Τα στοιχειώδη και αυτονόητα για την ελληνική κοινωνία είναι θεσμικά στοιχήματα που δεν πρέπει αφήσουμε να χαθούν” και αναφέρονται σε δύο κυρίως θέματα: το άρθρο 86 για την ποινική ευθύνη των υπουργών και την εκλογή Προέδρου της Δημοκρατίας.</p>
      <p>Σχετικά με το άρθρο 86 για την ποινική ευθύνη των υπουργών, οι κύκλοι του ΣΥΡΙΖΑ υπογραμμίζουν ότι “η ισχύουσα διάταξη θέτει ένα προστατευτικό πλαίσιο που προκαλεί εύλογη καχυποψία σε βάρος του πολιτικού κόσμου και οδηγεί στην απαξίωση της πολιτικής. Που οδηγεί στο αρχείο πληθώρα υποθέσεων, διασφαλίζει την ατιμωρησία των πολιτικών και αμνηστεύει το πολιτικό σύστημα από τις ευθύνη του για τη διασπάθιση δημόσιου χρήματος που οδήγησε στη χρεωκοπία την χώρα, έγινε σημαία του ποινικού λαϊκισμού και εξέθρεψε το τέρας της ακροδεξιάς”.</p>
      <p>Όπως υπογραμμίζουν από την Κουμουνδούρου, στην πρώτη αναθεωρητική Βουλή προτάθηκε να προστεθεί ερμηνευτική δήλωση που διευκρινίζει ότι στα υπουργικά αδικήματα δεν περιλαμβάνονται όσα τελέστηκαν απλώς επ’ ευκαιρία της άσκησης υπουργικών καθηκόντων. Κι ότι αυτά, επομένως, ιδίως πράξεις δωροδοκίας, διώκονται από τη Δικαιοσύνη, όχι από τη Βουλή. Ο ΣΥΡΙΖΑ θεωρεί ότι αυτό προκύπτει ήδη ερμηνευτικά από την ισχύουσα ρύθμιση. “Είναι όμως σημαντικό να διευκρινιστεί, για να αποκλείσουμε διαπαντός αντίθετες ερμηνευτικές κατασκευές και να κλείσουμε ‘παραθυράκια’ που μπορεί να σκεφτούν να ανοίξουν κάποιοι. Και, κυρίως, για να διασφαλίσουμε ότι δεν θα οδηγηθούν στην ατιμωρησία τετελεσμένες ήδη πράξεις δωροδοκίας", υπογραμμίζουν οι ίδιοι κύκλοι.</p>
      <p>Κατηγορούν, δε, την ΝΔ ότι η άρνησή της να ενσωματώσει στο Σύνταγμα τη στοιχειώδη και αυτονόητη αυτή ρήτρα “θα αποτελέσει, με ευθύνη των βουλευτών της συμπολίτευσης, βαρύ πλήγμα για το πολιτικό σύστημα. Θα εμπεδώσει στην κοινή γνώμη την υπόνοια της διατήρησης αδικαιολόγητων προνομίων για το πολιτικό προσωπικό της χώρας. Η Βουλή και το πολιτικό σύστημα στο σύνολό του έχουν την ευκαιρία να δώσουν με την προσθήκη της ερμηνευτικής δήλωσης ένα καθαρό σήμα: ότι σε οποιαδήποτε υπόθεση δωροδοκίας υπάρχουν υπόνοιες για πολιτικά πρόσωπα, η Δικαιοσύνη θα αφεθεί απερίσπαστη να τις διερευνήσει με τον ίδιο τρόπο όπως για κάθε πολίτη. Και δεν θα εξαναγκαστεί να θέτει στο αρχείο υποθέσεις που έχουν συνταράξει την ελληνική κοινωνία, όπως η υπόθεση της Novartis”.</p>
      <p>Το ελληνικό πολιτικό σύστημα έχει τη βαριά ευθύνη να αποκαταστήσει την αξιοπρέπειά του και οφείλει να αρθεί στο ύψος των περιστάσεων, επισημαίνουν οι ίδιες πηγές, υπενθυμίζοντας ότι ο Αλέξης Τσίπρας, με επιστολή του στον Πρόεδρο της Επιτροπής Αναθεώρησης, ζήτησε προ ημερών “το αυτονόητο: να γίνει από όλους δεκτή η ερμηνευτική αυτή δήλωση”.</p>
      <p>Ωστόσο, όπως επισημαίνουν, η κυβέρνηση “και η πλειοψηφία που τη στηρίζει κινούνται προς την αντίθετη κατεύθυνση. Κάνουν ό,τι μπορούν για να χαρίζουν προνόμια στους λίγους και στους αρεστούς. Μόλις προχτές ψηφίστηκαν ποινικές αμνηστεύσεις για τους τραπεζίτες και αποδέσμευση των λογαριασμών των ερευνώμενων σε υποθέσεις νομιμοποίησης εσόδων από εγκληματικές δραστηριότητες”.</p>
      <p>Δεν παραλείπουν, δε, να σχολιάσουν και την πρόσφατη κατάθεση του Κωνσταντίνου Φρουζή στην προανακριτική επιτροπή για τον Δημήτρη Παπαγγελόπουλο, συνδέοντάς την με το δημοσίευμα των Financial Times. Ατυχώς για τη Νέα Δημοκρατία, σημειώνουν, ο πρώην ισχυρός άνδρας της Novartis ήταν αποκαλυπτικός: “Παραδέχθηκε πως θα κάνει χρήση της συγκεκριμένης διάταξης. Ούτε καν το δημοσίευμα των Financial Times πτοεί την κυβέρνηση, που διασύρει διεθνώς τη χώρα και εκθέτει ανεπανόρθωτα όχι μόνο τη Νέα Δημοκρατία και το ΚΙΝΑΛ, αλλά, δυστυχώς, ολόκληρο το ελληνικό πολιτικό σύστημα. Και τώρα έρχεται η αναιτιολόγητη απόρριψη της ερμηνευτικής δήλωσης του άρθρου 86”.</p>
      <p>Σε αυτό το πλαίσιο, σημειώνουν οι ίδιες πηγές, ο Αλέξης Τσίπρας έχει υποβάλει σχετικά επίκαιρη ερώτηση στον κ. Μητσοτάκη και εκφράζουν την ελπίδα ότι "όταν το πρόγραμμά του το επιτρέψει, να έρθει στην Βουλή και να απαντήσει. Μέχρι τότε θα παραμένει αμήχανος και εκτεθειμένος”.</p>
      <p>Σε ό,τι αφορά το δεύτερο ζήτημα, την εκλογή Προέδρου της Δημοκρατίας, οι κύκλοι του ΣΥΡΙΖΑ υπογραμμίζουν πως “το πολιτικό σύστημα συναινεί, ανταποκρινόμενο στη σαφή απαίτηση της ελληνικής κοινωνίας, στην απεξάρτηση της εκλογής του Προέδρου της Δημοκρατίας από τη διάλυση της Βουλής και την προκήρυξη πρόωρων εκλογών. Είναι όμως βέβαιο ότι η ελληνική κοινωνία δεν επιθυμεί αυτό να γίνει σε βάρος του ρυθμιστικού, ενοποιητικού και συμβολικού ρόλου του Προέδρου. Καμία Ελληνίδα και κανένας Έλληνας δεν θέλουν τον Πρόεδρο της Δημοκρατίας να εκφυλίζεται σε κομματάρχη”.</p>
      <p>Όπως υποστηρίζουν, η ΝΔ προτείνει το "αδιανόητο: Να μπορεί να εκλέγεται Πρόεδρος της Δημοκρατίας ακόμα και από μια μειοψηφία των αντιπροσώπων της εθνικής αντιπροσωπείας”. Και καταλήγουν τονίζοντας πως “όμως ο Πρόεδρος της Δημοκρατίας δεν είναι διοικητής ΔΕΚΟ. Η πρότασή της ΝΔ υποβαθμίζει ανεπίτρεπτα τη νομιμοποίηση, επομένως και το θεσμικό ρόλο του Προέδρου της Δημοκρατίας. Και φυσικά η πρόταση αυτή θίγει την ίδια την, μη αναθεωρητέα, μορφή του πολιτεύματος ως προεδρευόμενης δημοκρατίας”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685060/tsipras-osoi-eichan-ypologisei-oti-me-mia-eklogiki-niki-tha-xempe%0A%20%20%20%20%0A"/>
        <a href="http://www.enikos.gr/politics/685019/sarakis-tis-amarties-tis-novartis-tis-plirosan-oi-ellines-kai-tha%0A%20%20%20%20%0A"/>
        <a href="http://www.enikos.gr/politics/685015/stin-teliki-eftheia-i-syntagmatiki-anatheorisi-oi-krisimes-diatax%0A%20%20%20%20%0A"/>
        <a href="http://www.enikos.gr/politics/684942/syriza-se-nd-den-borei-na-mila-gia-tourismo-o-k-mitsotakis-pou-ka%0A%20%20%20%20%0A"/>
        <a href="http://www.enikos.gr/politics/684831/charitsis-oloi-kai-oles-stin-poreia-tou-polytechneiou-gia-na-spas%0A%20%20%20%20%0A"/>
        <a href="http://www.enikos.gr/politics/684815/ragkousis-to-mono-pou-leipei-einai-na-foresei-o-kyriakos-mitsotak%0A%20%20%20%20%0A"/>
        <a href="http://www.enikos.gr/politics/684673/syriza-i-exegersi-tou-polytechneiou-paramenei-epikairi%0A%20%20%20%20%0A"/>
        <a href="http://www.enikos.gr/politics/684666/tasoulas-fainetai-pos-sta-nomika-diafonoume-me-ton-k-tsipra-synec%0A%20%20%20%20%0A"/>
        <a href="http://www.enikos.gr/politics/684601/gennimata-nea-dimokratia-kai-syriza-echoun-mia-omerta-gia-na-kryv%0A%20%20%20%20%0A"/>
      </related>
    </article>
  </body>
</html>