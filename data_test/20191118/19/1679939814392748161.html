<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/sua-au-cerut-noului-presedinte-din-sri-lanka-sa-respecte-drepturile-omului_3059531.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-18T19:40:38+00:00"/>
    <meta property="og:title" content="SUA au cerut noului preşedinte din Sri Lanka să respecte drepturile omului"/>
    <meta property="og:description" content="SUA au cerut luni noului preşedinte al statului Sri Lanka, Gotabaya Rajapaksa, să respecte drepturile omului, relatează AFP.Frate al fostului preşedinte Mahinda Rajapaksa (2005-2015), acest locotenent-colonel în retragere care a fost ales sâmbătă este con"/>
  </head>
  <body>
    <article>
      <h1>SUA au cerut noului preşedinte din Sri Lanka să respecte drepturile omului</h1>
      <address><time datetime="2019-11-18T19:40:38+00:00">18 Nov 2019, 19:40</time> by <a rel="author">PUBLIKA.MD</a></address>
      <p><b>SUA au cerut luni noului preşedinte al statului Sri Lanka, Gotabaya Rajapaksa, să respecte drepturile omului, relatează AFP.</b><br/><br/>Frate al fostului preşedinte Mahinda Rajapaksa (2005-2015), acest locotenent-colonel în retragere care a fost ales sâmbătă este considerat ca fiind strategul zdrobirii militare, cu preţul unei imense băi de sânge, a rebeliunii separatiste a Tigrilor tamili, în 2009, după patru decenii de război civil. De asemenea, el este vizat de numeroase acuzaţii de crime de război şi corupţie, scrie <a href="https://www.agerpres.ro/politica-externa/2019/11/18/sua-cer-noului-presedinte-din-sri-lanka-sa-respecte-drepturile-omului--405167">agerpres.ro</a>.<br/><br/>"SUA îi felicită pe cetăţenii din Sri Lanka pentru alegerile democratice şi sunt pregătite să lucreze cu Gotabaya Rajapaksa", a indicat secretarul de stat american Mike Pompeo, potrivit unui comunicat.<br/><br/>"Solicităm preşedintelui Rajapaksa să îndeplinească angajamentele asumate de Sri Lanka privind reforma sectorului de securitate, responsabilitatea, respectarea drepturilor omului şi nerecurgerea la violenţă'', a adăugat sursa citată.<br/><br/>Gotabaya a condus de facto reprimarea rebeliunii minorităţii tamile, apărători ai drepturilor omului estimând că 40.000 de civili tamili au murit în ultimele luni ale conflictului.<br/><br/>Alegerea sa în funcţia supremă consacră revenirea la putere a puternicului clan Rajapaksa, care a guvernat Sri Lanka cu o mână de fier între 2005 şi 2015, când a fost învins la prezidenţiale de o coaliţie de opozanţi.<br/><br/>Această revenire la putere are loc într-o ţară divizată pe criterii etnice şi religioase şi încă afectată de atacurile jihadiste din 21 aprilie în care au fost ucise 269 de persoane.</p>
    </article>
  </body>
</html>