<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/egkainia-tou-panelliniou-ekpaideutikou-kentrou-oreinis-diasosis-kai-diasosti-ygrou-stoicheiou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T19:53:00+00:00"/>
    <meta property="og:title" content="Εγκαίνια του Πανελλήνιου Εκπαιδευτικού Κέντρου Ορεινής Διάσωσης και Διασώστη Υγρού στοιχείου"/>
    <meta property="og:description" content="Δομή του Ελληνικού Ερυθρού Σταυρού στον Ασώματο Αγίου Βασιλείου"/>
  </head>
  <body>
    <article>
      <h1>Εγκαίνια του Πανελλήνιου Εκπαιδευτικού Κέντρου Ορεινής Διάσωσης και Διασώστη Υγρού στοιχείου</h1>
      <address>
        <time datetime="2019-11-18T19:53:00+00:00">18 Nov 2019, 19:53</time>
      </address>
      <p>
        <b>Δομή του Ελληνικού Ερυθρού Σταυρού στον Ασώματο Αγίου </b>
        <b>Βασιλείου</b>
      </p>
      <p>Πραγματοποιήθηκαν την Κυριακή 17 Νοεμβρίου τα εγκαίνια του Εκπαιδευτικού Κέντρου Ορεινής Διάσωσης και Διασώστη Υγρού στοιχείου του Ελληνική Ερυθρού Σταυρού στον Ασώματο του Δήμου Αγίου Βασιλείου παρουσία του Δημάρχου Αγίου Βασιλείου Γιάννη Ταταράκη και εκπροσώπων του ΕΕΣ.</p>
      <p>Πρόκειται για το χώρο του παλαιού Δημοτικού σχολείου που παραχώρησε ο  Δήμος στον Ερυθρό Σταυρό και αξιοποιείτε με το καλύτερο δυνατό τρόπο αφού πρόκειται για ένα Πανελλαδικό Κέντρο Εκπαίδευσης που θα φιλοξενεί δεκάδες εκπαιδευόμενους κάθε χρόνο. Η περιοχή ενδείκνυται για τέτοιου είδους δράσεις λόγω μορφολογίας, καθώς διαθέτει τα πεδία που απαιτούνται για μια ολοκληρωμένη εκπαίδευση των εθελοντών Σαμαρειτών (ορεινούς όγκους, χαράδρες, θάλασσα, ποτάμια κτλ).</p>
      <p>Κατά τον χαιρετισμό του στην τελετή, ο Δήμαρχος ανέφερε χαρακτηριστικά:</p>
      <p>«Η Τοπική Αυτοδιοίκηση, ως θεσμός βρίσκεται εγγύτερα από κάθε άλλον κοντά στον πολίτη. Για το λόγο αυτό οφείλει να αναλαμβάνει πρωτοβουλίες που να ενθαρρύνουν τη συμμετοχή των πολιτών σε εθελοντικές δράσεις. Αναγνωρίζοντας αυτή την υποχρέωση μας φιλοδοξούμε να αναδείξουμε τη συμβολή που μπορεί να έχει ο θεσμός της Αυτοδιοίκησης στην προώθηση του εθελοντισμού που αποτελεί ένα κίνημα προσφοράς και αλληλεγγύης, βελτιώνει το παρόν και διασφαλίζει ένα καλύτερο μέλλον για μας και τα παιδιά μας.</p>
      <p>Εμείς υπηρετούμε το στόχο αυτό με συγκεκριμένες δράσεις και μετρήσιμα αποτελέσματα, με χαρακτηριστικό παράδειγμα τη δημιουργία μιας πρότυπης και πολυπληθής εθελοντικής ομάδας Πολιτικής Προστασίας που έχει συμβάλει τα μέγιστα στην μείωση των καταστροφικών πυρκαγιών στης περιοχή μας. Το ίδιο κάναμε και με την παραχώρηση του χώρου στον Ερυθρό Σταυρό αναγνωρίζοντας την μεγάλη κοινωνική και ανιδιοτελή προσφορά του. Σας καλωσορίζουμε στον Δήμο μας. Θα στηρίξουμε με κάθε μέσο την δράση σας προκειμένου να ενισχύσουμε από κοινού τον κοινωνικό ιστό του τόπου μας μέσα από την εθελοντική προσφορά και αλληλεγγύη.»</p>
      <p>Τα εγκαίνια τελέστηκαν από τον Πρωτοσύγκελο της Ιεράς Μητρόπολης Λάμπης Συβρίτου και Σφακίων Ἀρχιμ. Ἀθανάσιο Καραχάλιο και τον π. Αντώνιο Μανωλούδη ενώ το παρών έδωσαν ο Αντιδήμαρχος Πολιτισμού Γιάννης Νεκτάριος Χαραλαμπάκης, ο Υπεύθυνος Πολιτικής Προστασίας του Δήμου Βαγγέλης Καπετανάκης, ο Δημοτικός Σύμβουλος και Πρόεδρος του Δημοτικού Παιδικού Σταθμού Μανώλης Τσιρινδάνης και εκ μέρους του Ελληνικού Ερυθρού Σταυρού τα μέλη της κεντρικής διοίκησης κ. Δημήτρης Στειακάκης και η κ. Τζένη Λιάγκα, ο Τομεάρχης ενιαίου τομέα εθελοντισμού και υπεύθυνος εκπαίδευσης του τομέα Σαμαρειτών Σταμάτης Λουρπας, ο Πρόεδρος του Περιφερειακού Τμήματος Ε.Ε.Σ. Ρεθύμνου, κ. Μανώλης Ραπτάκης ο Υπεύθυνος Σαμαρειτών Ρεθύμνου κ Γιώργος Κακλαμάνος και βέβαια εθελοντές και μέλη του Ελληνικού Ερυθρού Σταυρού.</p>
      <p>Αξίζει να σημειωθεί ότι το Σάββατο 15 Νοεμβρίου στην τελετή υπόσχεσης - απονομής πτυχίων και προαγωγών των Εθελοντών Νοσηλευτικής και Σαμαρειτών, Διασωστών και Ναυαγοσωστών του Περιφερειακού Τμήματος Ρεθύμνου στην κατάμεστη αίθουσα του Ωδείου Ρεθύμνου τιμήθηκε ο Δήμος Αγίου Βασιλείου και προσωπικά ο Δήμαρχος Γιάννης Ταταράκης ως αναγνώριση της πολυδιάστατης προσφοράς στο εθελοντικό κίνημα και στο έργο του Ερυθρού Σταυρού. Το έπαινο παρέλαβε εκ μέρους του κ. Ταταράκη, ο Αντιδήμαρχος Πολιτισμού Γιάννης Χαραλαμπάκης.</p>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/egkainia%20%281%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/egkainia%20%282%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/egkainia%20%283%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/egkainia%20%285%29.jpg"/>
        </figure>
      </slideshow>
    </article>
  </body>
</html>