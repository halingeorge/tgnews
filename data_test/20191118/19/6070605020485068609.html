<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/desaparegut-Francoli-identificat-Montblanc-dos-mes-desapareguts-temporal-aiguat-riuada_0_2346365505.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T19:16:41+00:00"/>
    <meta property="og:title" content="Identifiquen un dels tres desapareguts al Francolí però continuen sense trobar els altres dos"/>
    <meta property="og:description" content="El cos localitzat és d'un veí de l'Espluga de 72 anys que anava amb cotxe"/>
  </head>
  <body>
    <article>
      <h1>Identifiquen un dels tres desapareguts al Francolí però continuen sense trobar els altres dos</h1>
      <h2>El cos localitzat és d'un veí de l'Espluga de 72 anys que anava amb cotxe</h2>
      <address>
        <time datetime="2019-11-18T19:16:41+00:00">18 Nov 2019, 19:16</time>
      </address>
      <p>El cos que els equips de rescat <a href="https://www.ara.cat/societat/Troben-humanes-Montblanc-recerca-desapareguts_0_2345165672.html">van trobar dissabte a la riba del riu Francolí</a>, a prop de Montblanc, és d'un dels tres desapareguts durant el temporal del 23 d'octubre. Segons han informat els Mossos d'Esquadra, és del veí de l'Espluga de Francolí que anava amb cotxe pel municipi. L'home, de 72 anys, circulava amb el vehicle amb un altre home, que va ser el primer dels desapareguts que es va localitzar, dos dies després de la riuada, <a href="https://www.ara.cat/societat/cadaver-port-Tarragona-desapareguts-temporal_0_2331367094.html">al port de Tarragona</a>. El cos de l'home de 72 anys el va trobar dissabte al migdia un gos de la unitat canina dels Mossos, que va assenyalar un punt allunyat de la llera, del qual encara no s'havia fet recerca, on hi havia restes humanes. <a href="https://www.ara.cat/societat/Troben-humanes-Montblanc-recerca-desapareguts_0_2345165672.html">Després de quatre hores treballant-hi</a>, es van poder rescatar les despulles i van començar les tasques d'identificació.</p>
      <figure>
        <img src="https://www.ara.cat/2019/11/16/societat/Imatges-equips-tasques-octubre-Vilaverd_2345175686_67440566_117x66.jpg"/>
      </figure>
      <p>
        <a href="https://www.ara.cat/societat/Troben-humanes-Montblanc-recerca-desapareguts_0_2345165672.html">Troben restes humanes a Montblanc durant la recerca dels desapareguts per les pluges de l'octubre</a>
      </p>
      <p>En el dispositiu de dissabte es van inspeccionar amb els gossos algunes zones on ja s'havia fet algun tipus de recerca i altres puntes aïllats significatius. Ara, amb la identificació del veí de l'Espluga, continuen desapareguts per l'aiguat una dona de 60 anys que era a l'interior d'un bungalou a Vilaverd i un camioner belga que circulava per l'Espluga. Fa més d'una setmana que els bombers, després d'haver inspeccionat 50 quilòmetres del riu Francolí i 20 quilòmetres de platja, <a href="https://www.ara.cat/societat/recerca-desapareguts-Francoli_0_2340966034.html">van aturar la recerca activa dels desapareguts</a>. En les dues setmanes del dispositiu havien localitzat uns 50 punts d'interès que, un cop analitzats, no havien donat resultat. Les víctimes del temporal són fins ara set, incloent-hi les dues que encara no s'han trobat.</p>
      <figure>
        <img src="https://www.ara.cat/2019/11/09/societat/recerca-activa-trobar-desapareguts-Francoli_2340976026_67249709_117x66.jpg"/>
      </figure>
      <p>
        <a href="https://www.ara.cat/societat/recerca-desapareguts-Francoli_0_2340966034.html">S’atura la recerca activa per trobar els tres desapareguts al Francolí</a>
      </p>
    </article>
  </body>
</html>