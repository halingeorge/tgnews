<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2405686,Ambitne-cele-Krzysztofa-Piatka-Chce-kosztowac-6070-milionow"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T19:51:00+00:00"/>
    <meta property="og:title" content="Ambitne cele Krzysztofa Piątka. &quot;Chcę kosztować 60-70 milionów&quot;"/>
    <meta property="og:description" content="Napastnik AC Milan Krzysztof Piątek udzielił TVP Sport wywiadu, w którym zaznaczył, że chce aby 38 milionów euro, które w lutym zapłacił za niego mediolański klub, nie było najwyższą kwotą jego transferu - Chcę zrobić wszystko, żeby przy kolejnym transferze kosztować 60-70 milionów euro - zapewnił reprezentant Polski. "/>
  </head>
  <body>
    <article>
      <h1>Ambitne cele Krzysztofa Piątka. "Chcę kosztować 60-70 milionów"</h1>
      <address>
        <time datetime="2019-11-18T19:51:00+00:00">18 Nov 2019, 19:51</time>
      </address>
      <p>
        <b>Napastnik AC Milan Krzysztof Piątek udzielił TVP Sport wywiadu, w którym zaznaczył, że chce aby 38 milionów euro, które w lutym zapłacił za niego mediolański klub, nie było najwyższą kwotą jego transferu - Chcę zrobić wszystko, żeby przy kolejnym transferze kosztować 60-70 milionów euro - zapewnił reprezentant Polski. </b>
      </p>
      <ul>
        <li>
          <b>Krzysztof Piątek liczy na to, że jego skuteczność szybko wróci </b>
        </li>
        <li>
          <b>Napastnik wierzy, że pozwoli mu to na transfer za jeszcze większe pieniądze niż w styczniu </b>
        </li>
        <li>
          <b>We wtorek "Il Pistolero" będzie miał okazję na zdobycie kolejnego gola w reprezentacyjnych barwach </b>
        </li>
      </ul>
      <p>
        <b>Przełamać kryzys </b>
      </p>
      <p>W rozmowie Piątek poruszył też temat słabego początku sezonu w swoim wykonaniu. W poprzednich rozgrywkach, najpierw w barwach Genoi CFC, a potem Milanu, zdobył 22 gole w Serie A. W obecnych tylko trzykrotnie pokonywał bramkarzy rywali, z czego dwa razy z rzutów karnych. </p>
      <p>- W piłce są gorsze momenty - przyznał - Nie w każdym sezonie strzelę 30 goli. Jest jedno ważne dla mnie powiedzenie: Nie ważne jak zaczynasz, ważne jak kończysz. Będziecie mogli mnie rozliczać po zakończeniu sezonu - zauważył. </p>
      <figure>
        <iframe data-src="https://twitter.com/pjona9official/status/1186257483117010949?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Początek sezonu nie jest za dobry dla całej drużyny Milanu. Ze względu na słabe wyniki z posadą trenera "rossonerich" pożegnał się Marco Giampaolo, którego zastąpił Stefano Pioli. Ten drugi nie zawsze wystawia Polaka w wyjściowym składzie. </p>
      <p>- W klubie było dużo turbulencji, żeby one nie odbiły się też na zawodnikach - przyznał napastnik. </p>
      <figure>
        <iframe data-src="https://twitter.com/TeamMilanAC/status/1196150010485919744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Będzie lepiej? </b>
      </p>
      <p>Piątek coraz lepiej dogaduje się z nowym szkoleniowcem i liczy na powrót skuteczności. - Wracamy z trenerem Piolim do naszego lepszego poziomu. Mam nadzieję, że karta zaraz się odwróci - zapewnił.</p>
      <p>
        <b>Rekordowy transfer celem </b>
      </p>
      <p>Styczniowy transfer z Genoi do Milanu za 38 milionów euro uczynił Piątka najdroższym polskim piłkarzem. Napastnik liczy, że w przyszłości czeka go zmiana barw klubowych za jeszcze większe pieniądze.</p>
      <p>-  Kosztowałem 38 milionów, teraz chcę zrobić wszystko, żeby przy kolejnym transferze to było 60-70 milionów. Trzeba do tego dążyć, trzeba mieć ambicje - przyznał 10-krotny reprezentant Polski.</p>
      <p>
        <b>Cieszynka opatentowana </b>
      </p>
      <p>W ostatnim czasie głośno było o opatentowaniu przez "Il Pistolero" jego charakterystycznej cieszynki.</p>
      <p>-  Różne firmy po prostu używały znaków, które są wymyślone przeze mnie. A ja chcę, żeby one były tylko moje i dlatego je opatentowaliśmy. Jeśli zobaczę, że ktoś posługuje się tymi znakami, będę mógł to zgłosić - przyznał, choć zapewnił też, że zwykli kibice naśladujący jego słynny gest nie muszą się niczego obawiać. </p>
      <figure>
        <iframe data-src="https://twitter.com/_Ekstraklasa_/status/1195808971409494017?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W sobotnim meczu z Izraelem (2:1) Piątek zdobył swoją czwartą bramkę w dziesiątym reprezentacyjnym meczu. Okazję na kolejne trafienie będzie miał we wtorek w meczu ze Słowenią w Warszawie. Początek tego spotkania zaplanowano na 20:45.</p>
      <p>
        <i>pm </i>
      </p>
    </article>
  </body>
</html>