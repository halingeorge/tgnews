<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/18/news/gli_italiani_a_caccia_dei_50_cent_del_2007_sono_rari_ma_l_esperto_gigante_attenti_alle_bufale_-241363747/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T19:36:00+00:00"/>
    <meta property="og:title" content="Gli italiani a caccia dei 50 centesimi del 2007. &quot;Sono rari&quot;. L'esperto Gigante: &quot;Attenti alle bufale&quot;"/>
    <meta property="og:description" content="Sui social network, si è diffusa la notizia che questa moneta avrebbe un valore di 20 volte superiore. Ma su eBay è offerta a poco più di due euro. Il numismatico: &quot;Coniata in 5 milioni di esemplari, non può essere introvabile. I pezzi di pregio sono quelli che i collezionisti pagano tanto già alla loro emissione&quot;"/>
  </head>
  <body>
    <article>
      <h1>Gli italiani a caccia dei 50 centesimi del 2007. "Sono rari". L'esperto Gigante: "Attenti alle bufale"</h1>
      <h2>Sui social network, si è diffusa la notizia che questa moneta avrebbe un valore di 20 volte superiore. Ma su eBay è offerta a poco più di due euro. Il numismatico: "Coniata in 5 milioni di esemplari, non può essere introvabile. I pezzi di pregio sono quelli che i collezionisti pagano tanto già alla loro emissione"</h2>
      <address><time datetime="2019-11-18T19:36:00+00:00">18 Nov 2019, 19:36</time> by <a rel="author">ALDO FONTANAROSA</a></address>
      <p>ROMA - Internet è in fibrillazione, i social network anche, alla notizia di una moneta così rara da valere parecchio. E molte persone già cercano questa specifica moneta, nelle tasche dei pantaloni o nei cassetti. Sono i 50 centesimi di euro coniati in Italia nel 2007. La moneta sarebbe introvabile al punto da raggiungere una quotazione interessante. Avrebbe un valore anche venti volte superiore, rispetto a quello nominale di 50 centesimi.<br/><br/>Ma Fabio Gigante - uno dei più grandi esperti numismatici italiani, editore del catalogo "Gigante" arrivato alla sua ventottesima edizione e disponibile anche in versione digitale - mette in guardia da questa notizia perché può alimentare ricerche spasmodiche senza grande senso, sprechi di tempo e di energie.<br/><br/><b>Signor Gigante, è arrivata anche a lei la notizia di questa moneta italiana - i 50 centesimi di euro del 2007 - che varrebbe tanti soldini?</b><br/>"Sì. Partecipo a una chat di appassionati, tutti iscritti all'associazione dei numismatici professionisti, ed è venuta fuori questa notizia. Una sciagura, mi creda: ogni volta che si diffonde una voce del genere, noi non lavoriamo più per quattro o cinque settimane...".<br/><br/><b>Perché, che cosa succede nella vostra sede di Varese?</b><br/>"E' una continua processione di persone che telefonano o che vengono in sede per mostrarci quello che hanno. Ma quello che troviamo nelle tasche dei pantaloni non vale nulla". <br/><br/><b>Su eBay, questa moneta viene offerta oggi da un minimo di 2.49 a un massino di 10 euro, se non ha mai circolato ed è "fior di conio". Una moneta da 50 centesimi, che ha circolato ma è ancora in buone condizioni, viene venduta a 1,49 euro.</b><br/>"Dieci euro è un valore attribuito dal venditore. Il problema è trovare un collezionista disposto a pagarli, i 10 euro. Noi dobbiamo partire sempre dal numero di pezzi che la Zecca dello Stato ha coniato. In questo caso, parliamo di quasi 5 milioni di esemplari. Una moneta prodotta in questa quantità non può avere un valore importante, perché esiste un surplus di pezzi in giro. Definirla introvabile è un azzardo".<br/><br/><b>Ma quando una moneta in euro ha un valore particolare?</b><br/>"Gli italiani devono capire che una qualsiasi moneta ha un valore effettivo se è stata pagata molto in origine. E' vero, ci sono monete da 2 euro che oggi possono valere 2 mila euro. Ma si tratta dei 2 euro coniati nel Principato di Monaco, in pochissimi esemplari, subito immessi in confezioni che ne proteggono la particolare qualità di produzione, il fondo specchio. I collezionisti, già al momento dell'emissione, le hanno pagate dei bei soldi - tipo 800 o 900 euro - nella certezza di un loro apprezzamento nel tempo".</p>
      <figure>
        <img src="https://www.repstatic.it/content/nazionale/img/2019/11/18/194703240-b0839c0f-7e35-4ade-a58f-90fd8db8de21.jpg"/>
      </figure>
      <p><b>Ci sono altre circostanze che possono assegnare agli euro un valore interessante?</b><br/>"Ci sono delle monete coniate in pochissimi esemplari: ad esempio da Andorra, oppure dal Principato di Monaco, ancora dal Vaticano. Queste piccoli Stati coniano tutti gli euro - intendo tutti i tagli della moneta - soltanto in alcuni anni. Questo numero limitato di esemplari, custodito in confezioni di pregio, è subito offerto ai collezionisti".<br/><br/><b>Il vostro catalogo è tra i più venduti in campo numismatico...</b><br/>"E' in assoluto il più venduto su collezionismo e scultura, perché le monete sono sculture. Il nuovo catalogo Gigante su carta contiene anche un codice, che permette di accedere via Internet a una delle più grandi banche dati sulla numismatica. La banca dati - ad esempio - contiene già tutti i dati sulle aste dal 2002 a oggi e presto avrà l'intera legislazione italiana sul campo, parliamo di oltre 730 provvedimenti. Abbiamo creato questa banca dati per creare cultura, per diffondere conoscenze sulla numismatica in forme accurate e attente".</p>
    </article>
  </body>
</html>