<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/fokent-ozekkel-utkoznek-az-autosok-2038803/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T19:00:00+00:00"/>
    <meta property="og:title" content="Főként őzekkel ütköznek az autósok"/>
    <meta property="og:description" content="A ködös időjárás óvatosságra inti a közlekedőket. A látási viszonyok romlásával számolnunk kell azzal, hogy váratlanul felbukkan az úttesten egy vad."/>
  </head>
  <body>
    <article>
      <h6 class="kicker">JÁSZKUNSÁG</h6>
      <h1>Főként őzekkel ütköznek az autósok</h1>
      <address><time datetime="2019-11-18T19:00:00+00:00">18 Nov 2019, 19:00</time> by <a rel="author">Czakó Nóra</a></address>
      <h4>A ködös, esős időjárás óvatosságra inti a közlekedőket. A látási viszonyok romlásával számolnunk kell azzal is, hogy váratlanul felbukkan az úttesten egy-egy vad.</h4>
      <p>De mit tehetünk, hogy elkerüljük az ütközést, és mi a teendő, ha mégis megtörténik a baj? Számtalan olyan útszakasz található megyénkben, amely keresztezi és átszeli a vadak természetes élőhelyét, így szinte elkerülhetetlen a találkozás. Ezeket az utakat figyelmeztető közlekedési táblák is jelzik, ennek ellenére előfordulnak balesetek.</p>
      <p>Szeptember 11-én éjszaka a 442-es számú úton, <a href="https://www.szoljon.hu/kek-hirek/helyi-kek-hirek/egy-oz-okozott-balesetet-tiszafoldvarnal-1913118/">Tiszaföldvár és Martfű között történt vadgázolás</a>. Az érintett szakaszon egy személygépkocsi haladt, amely elé hirtelen egy őz ugrott ki. A sofőr elrántotta a kormányt, emiatt az autó az árokba, majd az úttestre visszacsapódott. Ajánlatos tehát körültekintően vezetni, hisz egy esetleges ütközésnek komoly következményei is lehetnek.</p>
      <p>Puskás Béla, a Tiszajenői Vadásztársaság vezetője hírportálunknak elmondta, hogy az apróbb vadak, mint a fácán és a nyúl nem okoz olyan nagy kárt az autókban. Habár ha a nyúl felugrik, össze tudja törni a díszrácsot, a fácán pedig betörheti az ablakot, de ezek nem jellemzőek. Az alföldi területen az őz a legelterjedtebb nagyvad, így térségünkben főként ez az állat tévedhet az autósok elé.</p>
      <p>– Főleg erdős részeken, a nagyvadas területeken találkozhatunk gyakrabban szarvassal és vaddisznóval. Az utóbbiak viszont nem igazán keresztezik az utakat, így azokat ritkán ütik el – magyarázta Puskás Béla. – Vadásztársaságunk területén, ahol az őzek jellemzőek, évente két-három vadgázolás történik. A fő problémát az okozza, hogyha egy állat átszalad az úton, az nem azt jelenti, hogy nem jön több. Például az üzekedési időszakban, amikor az őzsutát kergeti a bak, ha elkerüljük az ütközést az előbbivel, az utóbbit még telibe találhatjuk.</p>
      <p>Az Országos Magyar Vadászati Védegylet tájékoztatása szerint a 2017–18-as vadászati évben elütött 6218 nagyvadból 4756 őz volt. A balesetek jelentős része az üzekedési időszakban történt, ami július közepétől augusztus közepéig tart.</p>
      <p>A nász alatt a bakok kergetik a sutákat, és eközben az állatok sokkal figyelmetlenebbek, mint az év más időszakában, ráadásul nappal is aktívak, így nagyobb az esély arra, hogy kiugranak az autók elé. Fokozott óvatossággal kell közlekedni az erdő mellett vezető közutakon, valamint ott, ahol „Állatok” veszélyt jelző táblát helyeztek ki.</p>
      <p>– A vadbaleseteket nagyon nehéz, de nem lehetetlen megelőzni, azért fogadjanak meg néhány jó tanácsot – javasolta Kovács Ágnes megyei rendőrségi szóvivő. – Vadállat észlelése esetén a távolsági fényszóró alkalmazása kifejezetten hátrányos lehet, hiszen az úttesten lévő vad ilyen esetekben általában riadtan a fény felé fordul, megdermed, és nem tud időben kitérni az ütközés elől. A tapasztalatok szerint az óvatos közlekedés mellett a hangjelzés alkalmazása már nagyobb segítséget jelenthet, hiszen az állatok többsége megijed az erős kürt hallatán, és menekülni akar a közeledő zajforrás elől.</p>
      <p>– Hasznos eszköze lehet a vadelütések elkerülésének a vadriasztó síp, melyet a járműre rögzíthetünk, és a menetszél működteti. Ha az állat kiugrik a kocsink elé, az egyetlen megoldás a vészfékezés, ezért figyeljünk a követési távolságra is. A volánt semmiképp se rántsuk el, ne próbáljuk kikerülni az állatot, mert ez szintén balesethez vezethet!</p>
      <hr/>
      <h3>Mindenképp értesítsük a rendőrséget!</h3>
      <p>Ha mégis megtörténik a baj, feltétlenül hívni kell a rendőrséget, mert a vad- és gépjármű ütközés közúti balesetnek számít. Emellett a rendőrség értesíti majd az illetékes vadásztársaságot is. Nagyon fontos, hogy az elhullott állatot nem szabad elvinni, mert azzal lopást követünk el. Elszállításáról a vadászatra jogosult gondoskodik.</p>
      <p>– Nem sok esetben mentünk eddig perre, ugyanis mindig próbálunk megegyezni az autósokkal – árulta el Puskás Béla. – Ha azonban ez nem sikerül, bírósághoz lehet fordulni, amely dönthet úgy, hogy mindenki viselje a saját kárát. Tehát a gépkocsivezető a saját autója javíttatásának költségeit, a vadászatra jogosult pedig a vadban okozott kárt. Általában ez a jellemző bírói döntés.</p>
      <hr/>
      <p> </p>
    </article>
  </body>
</html>