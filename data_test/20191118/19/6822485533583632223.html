<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827161.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T19:16:00+00:00"/>
    <meta property="og:title" content="موسسه ضد ایرانی در آمریکا رسما یک «لابی» ثبت کرد"/>
    <meta property="og:description" content="به گزارش فارس، مؤسسه آمریکایی «بنیاد دفاع از دموکراسی» (FDD) که یکی از مأموریت‌های اصلی‌اش ترغیب آمریکا به اعمال فشار علیه ایران است، رسماً یک بازوی لابی برای خودش ثبت کرده است. "/>
  </head>
  <body>
    <article>
      <h1>موسسه ضد ایرانی در آمریکا رسما یک «لابی» ثبت کرد</h1>
      <address>
        <time datetime="2019-11-18T19:16:00+00:00">18 Nov 2019, 19:16</time>
      </address>
      <p>مؤسسه آمریکایی «بنیاد دفاع از دموکراسی» که نقش فعالی در گسترش تروریسم اقتصادی آمریکا علیه ایران دارد رسماً یک بازوی لابی‌گری برای خودش در آمریکا ثبت کرده است.</p>
      <p>به گزارش فارس، مؤسسه آمریکایی «بنیاد دفاع از دموکراسی» (FDD) که یکی از مأموریت‌های اصلی‌اش ترغیب آمریکا به اعمال فشار علیه ایران است، رسماً یک بازوی لابی برای خودش ثبت کرده است. </p>
      <p>«گروه‌های لابی» در آمریکا گروه‌هایی هستند که در ازای دریافت پول از کشورها یا گروه‌های دیگر برای اثرگذاری بر تصمیم‌های سیاست‌گذاران در این کشور فعالیت می‌کنند. </p>
      <p>پایگاه «المانیتور» بر اساس اسنادی که روی وب‌سایت مجلس نمایندگان آمریکا قرار گرفته، نوشته است که گروه «اف‌دی‌دی اکشن» از مؤسسه‌های وابسته به «بنیاد دفاع از دموکراسی»، روز جمعه (۱۵ نوامبر) نام خودش را ذیل «قانون ثبت کارگزاران خارجی» به عنوان گروه لابی ثبت کرده است.</p>
      <p>طبق گزارش المانیتور، گروه «اف‌دی‌دی اکشن» اواخر سال ۲۰۱۸ توسط مدیران «بنیاد دفاع از دموکراسی» به عنوان یکی از مؤسسات وابسته به این سازمان راه‌اندازی شده است. </p>
      <p>در سندی که روی وب‌سایت مجلس نمایندگان قرار گرفته در توضیح درباره رسته فعالیت این گروه نوشته شده است: «جلب حمایت در راستای منافع امنیت ملی و سیاست خارجی آمریکا.»</p>
      <p>طبق این سند، «تایلور استاپلتون»، معاون «اف‌دی‌دی» در امور کنگره فردی است که مجاز به لابی‌گری از جانب «اف‌دی‌دی اکشن» در راستای مأموریت ذکرشده در بالا خواهد بود. </p>
      <p>ثبت این گروه به عنوان گروه لابی‌گر گمانه‌زنی‌های قبلی مبنی بر اینکه این گروه در ازای دریافت پول در حال پیشبرد منافع طرف‌های خارجی است را اثبات می‌کند. </p>
      <p>وزارت امور خارجه جمهوری اسلامی ایران شهریورماه سال جاری بنیاد دفاع از دموکراسی‌ها و مدیر آن را در فهرست تحریمی جمهوری اسلامی ایران قرار داده است.</p>
      <p>در بیانیه وزارت خارجه ایران تصریح شده این گروه «آگاهانه و عامدانه از طریق اقداماتی از قبیل تولید و انتشار دروغ، تشویق، مشورت، لابیگری و کارزار تبلیغاتی منفی به نحوی موثر در طراحی، اعمال و تشدید اثرات تروریسم اقتصادی علیه کشورمان مشارکت داشته و دارند؛ و به شکلی جدی و فعال در جهت آسیب وارد کردن به امنیت و منافع حیاتی مردم ایران تلاش کرده و می‌کنند.»</p>
      <p>گروه اف‌‌دی‌‌دی در طراحی سیاست‌های «دونالد ترامپ»، رئیس‌جمهور آمریکا علیه ایران و خروج این کشور از برجام در اردیبهشت‌ماه سال گذشته هم نقش فعالی ایفا کرد. المانیتور نوشته مقام‌های ارشد آمریکایی به نقش گسترده این موسسه در سیاست‌های آمریکا اذعان کرده‌اند.</p>
      <p>«هربرت رابرت مک‌مستر»، مشاور امنیت ملی وقت آمریکا در جلسه‌ای اکتبر ۲۰۱۷ گفت: «ما به پژوهش‌ها و تحلیل‌های اف‌دی‌‌دی متکی بوده‌ایم.»</p>
      <p>المانیتور نوشته این گروه با اسرائیل و کشورهای عربی حاشیه خلیج فارس ارتباطات نزدیکی دارد. سال گذشته، اف‌د‌ی‌دی ۶۰۰۰ دلار برای بردن یکی از کارکنان کنگره آمریکا به فلسطین اشغالی هزینه کرد. علاوه بر این، پایگاه اینترسپت سال ۲۰۱۷ گزارش داد «مارک دوبوویتز»، مدیر عامل اف‌‌دی‌‌دی با سفیر امارات در آمریکا برای هدف قرار دادن شرکت‌های اماراتی که در اندیشه سرمایه‌گذاری در ایران بوده‌اند همکاری کرده است. </p>
      <p>در منابع رسانه‌ای گزارش‌هایی هم درباره منابع مالی لابی‌ اف‌دی‌دی وجود دارد. سال ۲۰۱۱ فهرستی از اسامی شماری از حامیان مالی اف‌‌دی‌‌دی به رسانه‌ها درز پیدا کرد. این سند و اسناد مربوط به تأسیس اف‌‌دی‌‌دی نشان داد تقریبا تمام حامیان مالی و موسسان این موسسه از یهودیان شناخته‌شده آمریکایی هستند که روابط نزدیک و دیرینه‌ای با اسرائیل و به خصوص حزب «لیکود» به رهبری «بنیامین نتانیاهو» دارند. </p>
      <p>این افراد که عمدتا با عنوان «خیّر» فعالیت می‌کنند، بخشی از سرمایه خود را برای تأمین امنیت اسرائیل صرف کرده‌اند و عمدتا هم سابقه‌ای طولانی در دشمنی با ایران دارند.</p>
    </article>
  </body>
</html>