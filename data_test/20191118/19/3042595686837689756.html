<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-vil-halvparten-avsette-trump/71834468"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T19:17:21+00:00"/>
    <meta property="og:title" content="Nå vil halvparten avsette Trump"/>
    <meta property="og:description" content="51 prosent av amerikanerne mener at president Donald Trump bør stilles for riksrett og avsettes, ifølge en ny meningsmåling."/>
  </head>
  <body>
    <article>
      <h1>Nå vil halvparten avsette Trump</h1>
      <h2>51 prosent av amerikanerne mener at president Donald Trump bør stilles for riksrett og avsettes, ifølge en ny meningsmåling.</h2>
      <address><time datetime="2019-11-18T19:17:21+00:00">18 Nov 2019, 19:17</time> by <a rel="author">NTB I</a></address>
      <p>I tillegg svarer 6 prosent at president Trump bør stilles for riksrett, men ikke gå av. 38 prosent svarer at de er mot riksrett.</p>
      <p>Målingen er gjennomført av Ipsos for ABC News og er den første målingen som er utført etter at riksrettshøringene ble åpnet for offentligheten.</p>
      <p>
        <b>Onsdag ble utspørringene for første gang sendt direkte på TV. Det kan virke som at det har vært en økning blant dem som er for riksrett, etter at direktesendingene begynte.</b>
      </p>
      <p>I et gjennomsnitt av målinger utført før onsdag, svarte 48 prosent at de var for at Trump skulle avsettes, mens 46 prosent svarte at de var mot riksrett, ifølge nettstedet FiveThirtyEight.</p>
      <p>Ifølge ABC News' måling fulgte 58 prosent av amerikanere over 18 år de direktesendte høringene noenlunde tett, mens 42 prosent ikke fulgte dem.</p>
      <p>I september kunngjorde demokraten Nancy Pelosi, lederen for Representantenes hus, en gransking som kan føre til at Trump stilles for riksrett. Demokratene vil bevise at Trump misbrukte sin makt ved å be Ukraina om hjelp til å vinne presidentvalget neste år.</p>
    </article>
  </body>
</html>