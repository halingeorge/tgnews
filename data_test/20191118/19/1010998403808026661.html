<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ne-sa-vazlagani-dejnosti-kraj-r-vit-svarzani-s-izgrazhdaneto-na-am-hemus.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T19:13:00+00:00"/>
    <meta property="og:title" content="Не са възлагани дейности край р. Вит, свързани с изграждането на АМ &quot;Хемус&quot;"/>
    <meta property="og:description" content="Отговорът идва ден след като екип на bTV провери сигнал за възможен риск от екологична бомба по поречието на река Вит"/>
  </head>
  <body>
    <article>
      <h1>Не са възлагани дейности край р. Вит, свързани с изграждането на АМ "Хемус"</h1>
      <h2>Отговорът идва ден след като екип на bTV провери сигнал за възможен риск от екологична бомба по поречието на река Вит</h2>
      <address><time datetime="2019-11-18T19:13:00+00:00">18 Nov 2019, 19:13</time> by <a rel="author" href="https://btvnovinite.bg/author/?author=2002043" target="_blank">Росен Цветков</a></address>
      <figure>
        <video src="https://vid.btv.bg/btvnews/2019/11/18/hemus_1574098528-1.mp4"/>
      </figure>
      <p>Не са възлагани никакви дейности край река Вит, свързани с изграждането на участък от магистрала "Хемус". Това твърдят от агенция "Пътна инфраструктура".</p>
      <p>Отговорът идва ден след като екип на bTV провери сигнал за възможен риск от екологична бомба по поречието на река Вит.</p>
      <p>Пролом "Боаза", близо до строежа на "Хемус” - на любителските кадри се вижда как багери копаят коритото на реката, за да вземат речна баластра.</p>
      <p>След появата на екипа ни вчера на разорания терен, машините се оттеглиха без отговори на въпросите ни. За случващото се там първи сигнализират институциите от риболовен клуб "Балканка".</p>
      <p>„Това е бившето речно корито, разровено, разрито. В „Гугъл” може да видите имаше горички, които са изсечени. Разрешение за това нещо установихме твърдо, искахме по ЗДОИ от Басейнова дирекция да ни даде разрешителното, но те няма как да дадат това. Ние видяхме, че камионите пътуват след стария път към Торос, където се изгражда тази магистрала в момента”, каза Димитър Куманов от риболовен клуб "Балканка".</p>
      <p>От РИОСВ - Плевен и Басейнова дирекция "Дунавски район" твърдят, че реката е била почиствана.</p>
      <p>От Агенция "Пътна инфраструктура" заявиха за bTV, че не са възлагали никакви дейности край р. Вит, свързани с изграждането на участък от магистрала "Хемус".</p>
      <figure>
        <img src="https://img.bg.sof.cmestatic.com/media/images/640x/Nov2019/2112026329.jpg"/>
      </figure>
      <p>Твърдят още, че не е вярно, че в трасето се влага баластра от реката.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026331.jpg"/>
      </figure>
      <p>При обиколка на района по поречието на реката попадаме и на други терени, разорани от тежки машини.  Показва ни ги местен жител, според когото екокатастрофата е налице.</p>
      <p>"Това е една изключителна трагедия, която не зная кой лекомислен човек и коя безотговорна институция са допуснали да се случи, защото подобно нарушаване на екологичните дадености на страна е невъзстановимо, невъзвратимо. Вит – да, ще тече отново, но тази река няма да бъде същата река”, заяви Йоцо Пацов, жител на с. Ъглен.</p>
      <p>Дали ще бъдат наложени наказания и на кого все още не е ясно.</p>
    </article>
  </body>
</html>