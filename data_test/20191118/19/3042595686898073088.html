<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/takker-for-stotten-etter-bruddet/71834526"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T19:40:59+00:00"/>
    <meta property="og:title" content="Takker for støtten etter bruddet"/>
    <meta property="og:description" content="- Det har vært en enorm påkjenning å måtte blottlegge noe så privat offentlig."/>
  </head>
  <body>
    <article>
      <h1>Takker for støtten etter bruddet</h1>
      <h2>- Det har vært en enorm påkjenning å måtte blottlegge noe så privat offentlig.</h2>
      <address><time datetime="2019-11-18T19:40:59+00:00">18 Nov 2019, 19:40</time> by <a rel="author">Henriette Høigilt</a></address>
      <p>Etter fem år som kjærester avslørte Maren Platou (27) <a href="https://www.dagbladet.no/kjendis/har-flyttet-fra-hverandre/71830971">at det var slutt</a> mellom henne og Kyrre «Kygo» Gørvell-Dahll (28).</p>
      <p>Bruddnyheten delte hun selv på Instagram søndag.</p>
      <p>
        <b>- Det er sårt og vanskelig å måtte meddele at Kyrre og meg har flyttet fra hverandre. Ting blir ikke alltid slik man har trodd. Setter pris på at privatlivet mitt blir respektert i tida framover. Det vil ikke bli gitt noen kommentarer utover dette, skrev hun.</b>
      </p>
      <p>Paret har holdt en lav profil i media og delt lite om kjærlighetsforholdet.</p>
      <p>
        <b>Mens Gørvell-Dahll foreløpig selv ikke har kommentert bruddet, så tok Platou til sosiale medier mandag kveld igjen for å takke for støtten i den vanskelige tida.</b>
      </p>
      <p>«Det har vært en enorm påkjenning å måtte blottlegge noe så privat offentlig at lite kan sammenlignes. Innboksen min er full av kjærlighet og støtte fra dere og det varmer hjertet mitt, tusen takk!» skriver hun på Instagrams story-funksjon.</p>
      <p>Gørvell-Dahll slo gjennom i 2014, og ble allerede året etter artisten som raskest har nådd en milliard avspillinger på Spotify. Han har siden hatt hits med store artist, senest avdøde Whitney Houston. Tidligere i år ble han kåret til den tredje mest populære EDM-artisten i verden av Billboard.</p>
      <p>Forholdet til Kyrre og Maren ble kjent omtrent på samme tid som da han slo gjennom.</p>
      <p>
        <b>- Vi ble kjent via felles venner for fem år siden, og hadde det veldig gøy den sommeren vi møttes. Det tok litt tid før det ble ordentlig seriøst mellom oss, siden Kyrre stadig var på reisefot, fortalte Platou til <a href="https://costume.no/mote/intervju/sammen-om-likestilling-maren-kyrre">Costume</a> i september.</b>
      </p>
    </article>
  </body>
</html>