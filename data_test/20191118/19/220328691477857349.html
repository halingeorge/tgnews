<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/shchangite-se-pribrakha-s-kupa-ot-turnira-na-naim-407067.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T19:21:49+00:00"/>
    <meta property="og:title" content="Щангите се прибраха с купа от турнира на Наим"/>
    <meta property="og:description" content="България е на четвърто място в крайното класиране"/>
  </head>
  <body>
    <article>
      <h1>Щангите се прибраха с купа от турнира на Наим</h1>
      <address><time datetime="2019-11-18T19:21:49+00:00">18 Nov 2019, 19:21</time> by <a rel="author">Пламен Вълков</a></address>
      <p>С огромна купа за четвърто място в крайното отборно класиране се завърнаха българските щангисти от олимпийския квалификационен турнир в памет на Наим Сюлейманоглу. В турския град Газиантеп Божидар Андреев грабна златото в кат. 81 кг, Стилян Гроздев триумфира в кат. 67 кг, а  Даниела Пандова и Мая Иванова спечелиха бронзови отличия съответно в кат. 49 кг и 55 кг. Успехите дори само на тези четирима участници бяха достатъчни за престижното четвърто място в турнира, в който участваха представители на 28 държави.</p>
      <p>Най-голям интерес на летище София имаше към неспиращия да побеждава тази година Божидар Андреев. Възпитаникът на Сливенската школа с треньор Пламен Братойчев стана европейски шампион за мъже с 3 европейски рекорда за мъже в Батуми в кат. 73 кг през април, завоюва бронз на световното първенство за мъже с 3 европейски рекорди за мъже в Патая в кат. 73 кг през септември, след това грабна евротитла до 23 г. с 3 европейски рекорда за младежи в Букурещ в кат. 81 кг през октомври и сега се връща със злато от олимпийския квалификационен турнир в памет на Наим Сюлейманоглу в Газиантеп през ноември в кат. 81 кг</p>
      <p>„Божидар върви отлично по пътя към спечелване на олимпийска квота за игрите в Токио 2020, просто му трябва да запише още едно състезание през пролетта, каквото е изискването на Международната федерация. Доволен съм от представянето на българите на турнира в памет на Наим стана много силна надпревара, нещо като мини световно първенство. Всички се връщат с  медали, единствено контузия попречи на Васил Господинов да се изяви докрай,“ заяви при пристигането си на аерогара София старши треньорът</p>
      <p>Иван Иванов. Доволен от представянето на своя възпитаник бе и личният треньор на Божидар – Пламен Братойчев. Андреев ще участва този уикенд в поредния кръг на Бундеслигата, после има още един ангажимент към германското първенство през декември.</p>
      <p>Междувременно президентът на Българска федерация по вдигане на тежести Неделчо Колев положи тази сутрин цветя пред паметника на Наим Сюлейманоглу в Момчилград. Колев бе сред официалните гости на възпоменателната церемония по повод годишнината от смъртта на роденият в България трикратен олимпийски шампион, един от най-великите в историята на щангите. След това шефът на българските щанги се срещна с ръководството на града и с кмета г-жа Илкнур Кязим, с които обсъдиха развитието на спорта и по-специално на вдигането на тежести в този традиционно силен в този спорт регион на България.</p>
    </article>
  </body>
</html>