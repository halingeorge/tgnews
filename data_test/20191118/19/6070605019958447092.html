<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/empreses-sudafrica-donen-regals-parella-compromet-restaurant-kfc-campanya-viral-publicitat_0_2343965798.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T19:20:23+00:00"/>
    <meta property="og:title" content="El &quot;Sí, vull&quot; entre pollastre fregit"/>
    <meta property="og:description" content="Bancs i empreses omplen de regals una parella a Sud-àfrica per l’insòlit lloc en què es van declarar"/>
  </head>
  <body>
    <article>
      <h1>El "Sí, vull" entre pollastre fregit</h1>
      <h2>Bancs i empreses omplen de regals una parella a Sud-àfrica per l’insòlit lloc en què es van declarar</h2>
      <address>
        <time datetime="2019-11-18T19:20:23+00:00">18 Nov 2019, 19:20</time>
      </address>
      <figure>
        <a href="https://www.ara.cat/2019/11/14/internacional/Captura-Hector-Nonhlanhla-Soldaat-Sud-africa_2343975900_67396870_647x914.jpg">
          <img src="https://www.ara.cat/2019/11/14/internacional/Captura-Hector-Nonhlanhla-Soldaat-Sud-africa_2343975900_67396870_647x914.jpg"/>
        </a>
        <figcaption>Captura del moment en què Bhut’ Hector Mkansi li posa l'anell a Nonhlanhla Soldaat, a l'establiment de menjar ràpid de Sud-àfrica / YOUTUBE</figcaption>
      </figure>
      <p>De ser la riota de Twitter a ser convidats de luxe i el millor reclam publicitari de les grans empreses del país. La història la protagonitzen una parella sud-africana a qui un vídeo indiscret els va caçar mentre, aparentment, ell li demanava matrimoni a ella. L'home, amb el genoll al terra i l'anell de compromís en una capseta. Ella accepta l’aliança amb un somriure tímid. L’únic que no complia els cànons romàntics era l’escenari: una taula d’un KFC, el restaurant de menjar ràpid famós per la recepta del pollastre fregit.</p>
      <figure>
        <iframe data-src="https://twitter.com/KFCSA/status/1192359716955009024?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Les imatges de la petició de mà no triguen a convertir-se en virals, amb disparitat de comentaris. N’hi ha qui veu una <i>cutrada</i> declarar-se a la dona de la teva vida en un local com aquell, l’antítesi del glamur i el romanticisme clàssic, però també hi ha internautes per a qui és un triomf de l’amor i res més.</p>
      <p>La història no hauria passat d’una anècdota més si no fos perquè els responsables de l’establiment, al sud de Johannesburg, es proposen trobar la parella. No hi ha res innocent, i llancen per Twitter l'etiqueta <a href="https://twitter.com/hashtag/KFCProposal?src=hash&amp;ref_src=twsrc%5Etfw%7Ctwcamp%5Etweetembed%7Ctwterm%5E1192855352255111170&amp;ref_url=https%3A%2F%2Fpublish.twitter.com%2F%3Fquery%3Dhttps%253A%252F%252Ftwitter.com%252FChickenLickenSA%252Fstatus%252F1192855352255111170%26widget%3DTweet">#ProposalKFC</a> per identificar els dos joves. Dit i fet, la xarxa s’omple de voluntaris de l’amor i en poques hores localitzen la parella.</p>
      <figure>
        <iframe src="https://www.youtube.com/embed/RZZ-ELo_eHw" width="651" height="366" data-service="Youtube" scrolling="no"/>
      </figure>
      <p>En realitat Bhut’ Hector Mkansi, de 37 anys, i Nonhlanhla Soldaat, de 28, es van casar pel civil el 2012, però la precarietat va impedir al nuvi complir amb la tradició de l'anell. Gairebé una dècada després, en una “tarda qualsevol”, Mkansi va decidir sorprendre la seva companya tot fent un mos en el seu bar preferit. Poc s’imaginaven que la seva seria la història d’amor que ha emocionat més els sud-africans, i encara menys que guanyarien una pluja de regals de noces.</p>
      <h3>Regals i més regals</h3>
      <p>La llista d’empreses sud-africanes que han volgut contribuir a fer que Mkansi i Soldaat no s’estiguin de res en el seu <i>segon casament</i> és tan llarga com diversa. Tant que gairebé es pot dir que, si les companyies i patrocinadors que han aixecat la mà compleixen la seva paraula, la parella pot donar per fets els preparatius per al gran dia. Els han ofert el vestit de la núvia, el cotxe nupcial, pagar-los part del convit, l'actuació de cantants famosos per amenitzar el banquet, àpat i begudes, i fins i tot alguns salons de bellesa estan disposats a tenir cura de la pell dels nuvis perquè tot sigui perfecte. </p>
      <p>També els sufraguen cinc dies de viatge de noces, un tomb en helicòpter, i entrades VIP per a partits de futbol o per a clubs nocturns de música. Fins i tot els bancs han vist l’oportunitat de treure rèdit de la història i públicament han ofert pagar deutes o avançar crèdits a la parella, a la qual tampoc no faltarà xecs amb milers d’euros per comprar en les grans cadenes de supermercats. La bogeria d'obsequis es completa amb ovelles i dues vaques, ofertes per Chicken Liken, la competència directa de KFC. I, per si no n'hi hagués prou, una web de notícies regala a la parella la retransmissió en directe de la cerimònia de casament perquè, i és literal, “tots els sud-africans puguin ser-hi presents”. </p>
      <figure>
        <iframe data-src="https://twitter.com/ChickenLickenSA/status/1192855352255111170?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La parella s’ha passejat per redaccions i platós televisius per explicar la seva història, que té també tints de <i>Romeu i Julieta</i> per la incomprensió inicial dels pares de Soldaat. “La nostra relació no es basa en les coses materials”, repeteix Mkansi, que va trigar sis anys a pagar la<a href="https://www.ara.cat/internacional/aplicacio-calcula-vaques-casaments-lAfrica_0_1296470588.html"> <i>lobola</i>, el dot que el nuvi paga a la família de la núvia</a>. Al segon "Sí, vull" es podran treure la pena de l'ànima.</p>
    </article>
  </body>
</html>