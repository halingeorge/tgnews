<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820713-pompeo-zadovolenij-robotou-jovanovic-i-tejlora-v-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T19:34:00+00:00"/>
    <meta property="og:title" content="Помпео задоволений роботою Йованович і Тейлора в Україні"/>
    <meta property="og:description" content="Державний секретар США Майк Помпео висловив позитивну оцінку щодо роботи послів в Україні Марі Йованович та Вільяма (Білла) Тейлора, які, за його словами, просували &quot;належну&quot; політику Сполучених Штатів на українському напрямі."/>
  </head>
  <body>
    <article>
      <h1>Помпео задоволений роботою Йованович і Тейлора в Україні</h1>
      <h2>Державний секретар США Майк Помпео висловив позитивну оцінку щодо роботи послів в Україні Марі Йованович та Вільяма (Білла) Тейлора, які, за його словами, просували "належну" політику Сполучених Штатів на українському напрямі.</h2>
      <address>
        <time datetime="2019-11-18T19:34:00+00:00">18 Nov 2019, 19:34</time>
      </address>
      <p>Про це він заявив у понеділок, під час пресконференції в Державному департаменті США, повідомляє власний кореспондент Укрінформу.</p>
      <p>"Потрібно лише врахувати простий факт, що саме Білл Тейлор замінив посла Йованович, і кожний з них рухався в напрямку належної політики щодо України, про що я радий говорити і пишаюся тим, що зробила нинішня адміністрація для України", - зауважив держсекретар США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819349-administracia-trampa-zlamala-ukrainskij-napram-amerikanskoi-politiki-jovanovic.html">Адміністрація Трампа "зламала" український напрям американської політики — Йованович</a>
      </blockquote>
      <p>Він також підкреслив, що команда Трампа "виправила серйозні невдачі політики адміністрації Обами щодо України". У цьому зв'язку він зауважив, що попередній уряд США "створив реальний ризик для життя людей в Україні та дозволив Володимиру Путіну захопити Крим й розгорнути бойові дії на Донбасі". </p>
      <p>Помпео також наголосив, що за правління Обами українцям надсилалися лише ковдри та нелетальне обладнання. </p>
      <p>"Я пишаюся тим, що зробили ми. Політика президента Трампа реалізовувалася Державним департаментом послідовно", - зазначив держсекретар США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819428-tramp-zapevnae-so-ne-pogrozuvav-jovanovic-a-skoristavsa-svobodou-slova.html">Трамп запевняє, що не погрожував Йованович, а скористався "свободою слова"</a>
      </blockquote>
      <p>Відповідаючи на запитання, чому він не вступився за посла Йованович, коли особистий адвокат Трампа домагався її звільнення, <b><a href="https://www.ukrinform.ua/tag-pompeo">Помпео </a></b>зазначив, що завжди намагається зміцнити дипломатію і "дуже пишається командою".</p>
    </article>
  </body>
</html>