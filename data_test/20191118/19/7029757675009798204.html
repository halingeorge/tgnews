<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/sasht-priznaha-izraelskite-selishta-na-zapadniya-bryag-za-zakonni.html"/>
    <meta property="og:site_name" content="News.bg"/>
    <meta property="article:published_time" content="2019-11-18T19:39:05+00:00"/>
    <meta property="og:title" content="САЩ признаха израелските селища на Западния бряг за законни"/>
    <meta property="og:description" content="Статутът на Западния бряг да се реши с преговори…"/>
  </head>
  <body>
    <article>
      <h1>САЩ признаха израелските селища на Западния бряг за законни</h1>
      <address>
        <time datetime="2019-11-18T19:39:05+00:00">18 Nov 2019, 19:39</time>
      </address>
      <p>САЩ вече<b> няма да разглеждат израелските селища</b> на Западния бряг на река Йордан <b>като нарушение на международното право</b>, предаде Би Би Си.</p>
      <p>Държавният секретар Майк Помпео заяви, че въпросът за статута на Западния бряг трябва <b>да бъде решен чрез преговори</b> между Израел и палестинците.</p>
      <p>Решението влиза в противоречие с позицията, приета от администрацията на президента Барак Обама.</p>
      <p><b>Израелската страна приветства</b> промяната в американската позиция.</p>
      <p>"Днес Съединените щати взеха важно политическо решение, което <b>поправя една историческа грешка</b>. Администрацията на Тръмп ясно отхвърли неверните твърдения, че израелските селища в Юдея и Самария са незаконни според международното право." - се казва в изявление, разпространено от кабинета на премиера Бенямин Нетаняху.</p>
      <p>Изявлението на Помпео беше приветствано и<b> от лидера на партията "Кахол Лаван" ("Синьо и бяло") - Бени Ганц</b>, който <a href="https://news.bg/world/beni-gants-poluchi-mandat-za-sastavyane-na-izraelsko-pravitelstvo.html"><b>получи мандат</b></a> за съставяне на правителство.</p>
      <p>"Аплодирам американското правителство за това важно изявление, което отново показа категорична позиция по отношение на Израел и подкрепа за сигурността и бъдещето на Близкия Изток като цяло", коментира Ганц.</p>
      <p>"Съдбата на селищата и жителите на Юдея и Самария трябва да се реши със<b> споразумения, съответстващи на изискванията за сигурност</b> и водещи към мир." - допълни той.</p>
    </article>
  </body>
</html>