<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/horoscop-venus-in-scorpion-zodiile-care-se-lupta-sa-isi-recastige-dragostea_3059530.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-18T19:46:13+00:00"/>
    <meta property="og:title" content="HOROSCOP: Venus în Scorpion. Zodiile care se luptă să își recâștige dragostea"/>
    <meta property="og:description" content="În astrologie, Venus este cea mai frumoasă planetă dintre toate. Ca și zeița de la care-i vine numele, stăpânește lucrurile după care toți oamenii se dau în vânt: iubire, frumusețe, plăcere și bani. În ultimele săptămâni, Venus a fost în zodia ei favorită"/>
  </head>
  <body>
    <article>
      <h1>HOROSCOP: Venus în Scorpion. Zodiile care se luptă să își recâștige dragostea</h1>
      <address><time datetime="2019-11-18T19:46:13+00:00">18 Nov 2019, 19:46</time> by <a rel="author">PUBLIKA.MD</a></address>
      <p>În astrologie, Venus este cea mai frumoasă planetă dintre toate. Ca și zeița de la care-i vine numele, stăpânește lucrurile după care toți oamenii se dau în vânt: iubire, frumusețe, plăcere și bani. În ultimele săptămâni, Venus a fost în zodia ei favorită, Balanța, de aceea a fost mai ușor să flirtezi, să intri în vorbă cu străinii și, în general, să te înțelegi bine cu toată lumea.</p>
      <p>Totul urmează să se schimbe, pentru că Venus se scufundă în apele adânci ale Scorpionului, un semn zodiacal al extremelor, marcat de intensitate emoțională și pasiuni copleșitoare. Atunci când Venus trece din Balanță în Scorpion, vibrațiile sale prietenoase și uneori superficiale se transformă în sentimente extrem de profunde, pentru că Scorpionul este un semn al conectării intime, al onestității duse până la capăt, al pasiunii arzătoare, dar și al geloziei și posesivității.  </p>
      <p>Atracțiile sexuale devin extrem de puternice, deoarece Venus se deplasează spre unul dintre cele mai senzuale semne din zodiac. Timpul petrecut în dormitor este de neuitat, capacitatea de a dărui și primi plăcere este maximă. Chiar și pe tărâmul relațiilor platonice există mai multă deschidere și autenticitate, iar influențele lui Venus pot transforma o persoană pe care ai întâlnit-o de curând într-un partener romantic, scrie <a href="https://www.divahair.ro/horoscop/astrodiva/venus-in-scorpion-cinci-zodii-se-lupta-sa-isi-recastige-dragostea?utm_source=realitatea.net&amp;utm_medium=link&amp;utm_campaign=from-realitatea">divahair.ro</a>.</p>
      <p>Venus în Scorpion înseamnă depășirea granițelor emoționale și concentrarea pe profunzimile și autenticitatea relațiilor. Trecerea lui Venus prin Scorpion influențează toate semnele zodiacale, dar pentru cinci dintre ele această tranziție va avea efecte dramatice, în lupta lor de a-și recâștiga iubirea.</p>
      <p>
        <b>Berbecul se abandonează plăcerii</b>
      </p>
      <p>Latura sexuală a relației tale va fi foarte intensă. Din punct de vedere fizic, te vei bucura de un erotism vibrant și de o intimitate crescută cu partenerul. Emoțional, simți mai multă pasiune decât de obicei și trăiești plăcerea mai intens decât oricând. Cu cât te apropii mai mult de partener, cu atât te inundă o senzație mai mare de fericire și o dorință de abandon total. După ce această etapă se va încheia, vei constata că relația ta cu persoana iubită a suferit o transformare benefică, pentru că ați simțit o fuziune completă și ați depășit orice tabu dintre voi.</p>
      <p>
        <b>Taurul își exprimă mai ușor afecțiunea</b>
      </p>
      <p>Tranziția lui Venus prin Scorpion este unul dintre cele mai benefice evenimente astrale pentru nativii din zodia Taurului. Toate tipurile de relații vor fi mai plăcute și mai ușoare pentru tine în această perioadă și va exista o înclinație către cooperare și o exprimare mult mai facilă a afecțiunii. Relațiile noi nu sunt în centrul atenției tale acum; legăturile și prieteniile deja stabilite înfloresc și cresc cel mai mult. În ceea ce privește persoana iubită, ești gata să-i dăruiești mai multă tandrețe decât oricând.</p>
      <p>
        <b>Gemenii luptă pentru dragostea lor</b>
      </p>
      <p>Toate merg bine pentru Gemeni, mai puțin dragostea. Pe plan profesional ai parte de rezultate excelente și de productivitate, iar Venus influențează pozitiv creșterea veniturilor. Venus în Scorpion asigură o sănătate bună, necesară pentru această perioadă aglomerată. Dar iubirea îți este pusă la încercare de conflicte și temeri, pentru că persoanele dragi te acuză că nu le oferi suficientă atenție. Deși nu poți renunța la pasiunile tale, ar fi vremea să îți regândești modul în care îți împarți timpul între muncă și viața personală. Altfel, s-ar putea să te trezești în fața unor ultimatumuri și a unor situații-limită cu partenerul de cuplu, din care va fi foarte greu să ieși.</p>
      <p>
        <b>Racul se bucură de prietenii și romantism</b>
      </p>
      <p>Venus în Scorpion aduce schimbări marcante pentru tine. Sensibilitatea ta profundă este mai puternică decât de obicei și îți exprimi pe deplin emoțiile față de ceilalți. Ai mai mult timp liber pentru prieteni și pentru distracții și ești dăruit cu mai multă creativitate. Te bucuri de nopți foarte romantice și este posibil să-ți reînnoiești jurămintele de iubire sau găsești o persoană cu care te simți în largul tău și intri într-o nouă relație cu mult entuziasm.</p>
      <p>
        <b>Leul se teme că va pierde iubirea</b>
      </p>
      <p>Pentru că te-ai concentrat foarte mult pe alte aspecte ale vieții tale, nu ai observat că relația ta romantică intră, încet-încet, într-un con de umbră. Într-una dintre zile te vei trezi că partenerul s-a îndepărtat de tine și îți spune lucruri stranii, care te neliniștesc. Poate îți propune să stați o perioadă separați sau îți vorbește despre faptul că simte doar monotonie în legătura voastră. Este vremea să iei măsuri urgente, dacă ții la persoana de lângă tine. Poate că nu mai recuperezi tot ceea ce a fost cândva între voi, dar poți salva, cel puțin, legătura pe care o consideri prețioasă.</p>
      <p>
        <b>Fecioara se simte în echilibru</b>
      </p>
      <p>Pentru semnul profund ancorat în realitate al Fecioarei, trecerea lui Venus prin Scorpion nu aduce transformări remarcabile. Poate că viața cotidiană devine mai plăcută și găsești mai ușor frumusețea în lucrurile simple. Nu ești o persoană foarte sociabilă, dar vorbești mai mult cu oamenii decât de obicei. Este posibil să fii interesată de o anumită persoană, care ar putea deveni un partener de cuplu ideal.</p>
      <p>
        <b>Balanța se concentrează pe bani</b>
      </p>
      <p>Pentru că Venus a ieșit din Balanță, interesul acestui semn față de dragoste este mai scăzut decât de obicei. Dar trecerea planetei în Scorpion are efecte benefice pe alte planuri. În special finanțele sunt stimulate de această tranziție și toate plăcerile care pot rezulta din creșterea veniturilor: excursii, ieșiri cu prietenii, seri la restaurante rafinate, cumpărături. Singurul risc este să cheltuiești prea mult, așa că este cazul să faci și ceva economii. Când vine vorba de negocieri, acestea sunt predominant în favoarea ta, iar dacă te-ai gândit să investești bani, este un moment favorabil pentru a face acest lucru.</p>
      <p>
        <b>Scorpionul are pasiuni aprinse</b>
      </p>
      <p>Venus în zodia ta te face să te simți atrăgător, încrezător în farmecul tău și sexy. Ceilalți sunt în mod natural atrași de tine, iar puterea ta de seducție este maximă. Partea blândă a lui Venus te ajută să te relaxezi când emoțiile devin prea intense și să te conectezi mai ușor cu alții. Îți este foarte ușor să-ți faci noi prieteni și să stabilești legături puternice.</p>
      <p>
        <b>Săgetătorul este în pragul despărțirii</b>
      </p>
      <p>Tranziția lui Venus prin Scorpion are efecte mai puțin plăcute pentru Săgetător. Dragostea ta va fi greu pusă la încercare și este posibil să te afli în fața unor evenimente decisive. Reproșurile și resentimentele adunate între tine și partener izbucnesc cu putere, orbindu-vă și ducând către hotărâri radicale. Dacă ții la relația ta, este necesar să-ți schimbi atitudinea și să te concentrezi pe sentimentele persoanei iubite. Dacă îi vei arăta mai multă deschidere și înțelegere, s-ar putea ca lucrurile să se îndrepte între voi.</p>
      <p>
        <b>Capricornul face eforturi să-și recâștige iubirea</b>
      </p>
      <p>Intrarea lui Venus în Scorpion nu aduce vești foarte bune nici pentru Capricorn. Între tine și partener sunt tensiuni care vă împiedică să vedeți calitățile celuilalt. Lucruri vechi își arată din nou umbrele nefaste și sunteți copleșiți de suferințe pe care le credeați vindecate. Dacă veți continua să vă agățați de trecut, relația voastră va intra într-un blocaj din care nu vă veți mai putea smulge. Iar rezultatul ar putea fi separarea, chiar dacă vă iubiți în continuare. Amândoi trebuie să faceți eforturi să vă recâștigați relația, dar tu poți iniția schimbarea, propunând o revenire la sentimente mai bune.</p>
      <p>
        <b>Vărsătorul se simte relaxat</b>
      </p>
      <p>Venus creează o atmosferă plăcută în viața ta de zi cu zi, mai ales pe tărâmul carierei tale. Șefii observă realizările tale și le răsplătesc, iar colegii tăi se înțeleg cu tine mult mai ușor. Pentru că Venus stăpânește banii, pot să apară oportunități de creștere în cadrul profesiei, cum ar fi o majorare salarială, dacă îți joci bine cărțile în următoarele săptămâni. Viața familială este echilibrată, iar relațiile romantice înfloresc.</p>
      <p>
        <b>Peștii au emoții tulburătoare</b>
      </p>
      <p>Pentru Pești, pătrunderea lui Venus în Scorpion aduce tulburare în plan sentimental și teama că și-ar putea pierde iubirea. Fiind un semn de apă, ca și Scorpionul, emoționalitatea Peștilor este foarte manifestă, dar nu neapărat în sensul bun. Sinceritatea ta față de partener poate fi lipsită de tact, iar sentimentele sale ar putea fi rănite de duritatea cuvintelor tale. Nu este cazul să-i ceri socoteală pentru lucruri deja încheiate sau să-i scoți în evidență greșeli vechi. Concentrează-te pe momentul prezent, dacă nu vrei să pui în pericol iubirea voastră.</p>
    </article>
  </body>
</html>