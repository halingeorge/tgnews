<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827162.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T19:22:00+00:00"/>
    <meta property="og:title" content="انصارالله یمن دو کشتی جنگی ائتلاف متجاوز سعودی را توقیف کرد"/>
    <meta property="og:description" content="به گزارش فارس، ارتش یمن روز دوشنبه دو کشتی جنگی وابسته به ائتلاف متجاوز سعودی-اماراتی را در آب‌های منطقه‌ای الحدیده توقیف کرد."/>
  </head>
  <body>
    <article>
      <h1>انصارالله یمن دو کشتی جنگی ائتلاف متجاوز سعودی را توقیف کرد</h1>
      <address>
        <time datetime="2019-11-18T19:22:00+00:00">18 Nov 2019, 19:22</time>
      </address>
      <p>دو کشتی جنگی ائتلاف متجاوز سعودی توسط جنبش انصارالله یمن در آب‌های الحدیده توقیف شد.</p>
      <p>به گزارش فارس، ارتش یمن روز دوشنبه دو کشتی جنگی وابسته به ائتلاف متجاوز سعودی-اماراتی را در آب‌های منطقه‌ای الحدیده توقیف کرد.</p>
      <p>شبکه خبری الجزیره به نقل از یک منبع نظامی جنبش انصارالله این خبر را منتشر کرد.</p>
      <p>ائتلاف متجاوز سعودی نیز اعلام کرد که یک یدک کش در حنوب دریای سرخ توسط حوثی‌ها توقیف شده است.</p>
      <p>بر اساس اعلام این ائتلاف متجاوز، این یدک کش توسط دو قایق که افراد مسلح در داخل آن بودند توقیف شده است.</p>
      <p>این یدک‌کش در حال انتقال یک سکوی حفاری وابسته به یکی از شرکت‌های کره‌جنوبی بوده است.</p>
      <p>خبرگزاری رویترز نیز گزارش داده که جنبش انصارالله یمن خبر داد در صورتی که ثابت شود این کشتی متعلق به کره‌جنوبی باشد آن را آزاد خواهد کرد.</p>
      <p>امروز نیز مقامات محلی دولت سعودی در منطقه «مکه» کشته شدن دو نیروی نظامی سعودی به نام‌های «سعید الغامدی» و «بدر عیسى السلمی» را تأیید کردند.</p>
      <p>دولت سعودی در روزهای دوم و سوم نوامبر (۱۱ و ۱۲ آبان) نیز کشته شدن پنج تن از نیروهای خود را در منطقه «جیزان» در مرز با یمن را تأیید کرد.</p>
      <p>اعلام هر از چند گاه تلفات ارتش سعودی در جنوب یمن در حالی است که آمار رسمی به شدت سانسور می‌شود و از سوی دیگر مسئولیت حفظ امنیت مرزهای سعودی به دست مزدورانی از سودان و یمن است و طبق گزارش‌ها نظامیان سعودی از حضور در مناطق مرزی فراری هستند.</p>
      <p> ائتلاف سعودی عملیات نظامی و محاصره همه جانبه علیه یمن را در ششم فروردین ۱۳۹۴ آغاز کرد. گذشت بیش از چهار سال از این جنگ اکنون دولت سعودی را به تکاپوی حل و فصل آبرومند جنگ و خروج از این معرکه وا داشته است.</p>
    </article>
  </body>
</html>