<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723806"/>
    <meta property="og:site_name" content="De Standaard"/>
    <meta property="article:published_time" content="2019-11-18T19:41:00+00:00"/>
    <meta property="og:title" content="Tata Steel schrapt duizenden banen in Europa"/>
    <meta property="og:description" content="Tata Steel gaat tot 3.000 banen schrappen in Europa, zo heeft het staalconcern maandagavond in een verklaring aangekondigd. In ons land worden mogelijk de ..."/>
  </head>
  <body>
    <article>
      <h1>Tata Steel schrapt duizenden banen in Europa</h1>
      <address>
        <time datetime="2019-11-18T19:41:00+00:00">18 Nov 2019, 19:41</time>
      </address>
      <p>
        <b>Tata Steel gaat tot 3.000 banen schrappen in Europa, zo heeft het staalconcern maandagavond in een verklaring aangekondigd. In ons land worden mogelijk de fabrieken in Duffel en Luik getroffen.</b>
      </p>
      <p>Dat Tata Steel zou gaan reorganiseren was al eerder bekend, maar over de omvang van de banenreductie waren nog geen aantallen naar buiten gebracht. Vorige maand lekte al een memo uit dat de staalgigant 175 miljoen euro aan personeelskosten wil bezuinigen.</p>
      <p>Het banenverlies is onderdeel van het ‘transformatieprogramma’ dat het concern deze week presenteert aan de Europese ondernemingsraden. Het plan wordt uitgedacht onder leiding van de Europese ceo Henrik Adam. Waarschijnlijk heeft ongeveer twee derde van de ingreep betrekking op het kantoorpersoneel.</p>
      <p>Er werken nu nog 21.000 mensen bij Tata Steel Europe, van wie ongeveer 9.000 bij de voormalige Koninklijke Hoogovens in het Nederlandse IJmuiden. Tata Steel heeft vestigingen in Nederland, Frankrijk, Groot-Brittannië en België. Voor ons land gaat het om fabrieken in Duffel en Luik (Segal).</p>
      <p>Staalindustrie in crisis</p>
      <p>Tata Steel is niet het enige staalconcern dat fors moet bezuinigen, de hele sector verkeert in een zware crisis. De totale Europese staalproductie dreigt dit jaar ruim drie procent lager te liggen dan in 2018, een gevolg van de laagconjunctuur in de belangrijkste afzetmarkt, de auto-industrie.</p>
      <p>Voorts kelderen de verkoopsprijzen door de goedkope import van staal uit China, Turkije en Rusland – een indirect gevolg van de verminderde staalexport vanuit die landen naar de VS (en dat is te wijten aan de verhoging van de douaneheffingen door president Donald Trump). Duurdere grondstoffen en zware investeringen in de verplichte vergroening van de staalproductie maken het plaatje compleet en halen de rendabiliteit van de staalreuzen helemaal onderuit.</p>
    </article>
  </body>
</html>