<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23499047-video-hong-kong-zeci-manifestanti-evadat-spectaculos-franghii-motociclete-dintr-campus-asediat-politie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T19:12:00+00:00"/>
    <meta property="og:title" content="VIDEO Hong Kong: zeci de manifestanți au evadat spectaculos, cu frânghii și motociclete, dintr-un campus asediat de poliție"/>
    <meta property="og:description" content="Zeci de manifestanți din Hong Kong asediați de poliție într-un campus universitar au reușit luni seara să fugă, după o nouă amenințare de intervenție din partea Beijingului pentru a"/>
  </head>
  <body>
    <article>
      <h1>VIDEO Hong Kong: zeci de manifestanți au evadat spectaculos, cu frânghii și motociclete, dintr-un campus asediat de poliție</h1>
      <address><time datetime="2019-11-18T19:12:00+00:00">18 Nov 2019, 19:12</time> by <a rel="author">R.M.</a></address>
      <p><b>Zeci de manifestanți din Hong Kong asediați de poliție într-un campus universitar au reușit luni seara să fugă, după o nouă amenințare de intervenție din partea Beijingului pentru a închide criza politică din acest teritoriu autonom din sudul Chinei, scrie AFP.</b><br/><br/>Baricadați în Universitatea Politehnică (PolyU), bastionul actual al contestării, acești protestatari au coborât cu frânghiile de pe o pasarelă, fiind apoi recuperați de motocicliști.</p>
      <figure>
        <iframe src="https://www.youtube.com/embed/yxpYuCIwVCU" width="490" height="276" data-service="Youtube" scrolling="no"/>
      </figure>
      <p>Această fugă spectaculoasă intervine în condițiile în care poliția amenință de acum cu recurgerea la "muniția de război" în fața "armelor letale" ale manifestanților radicali - care au aruncat cu cocktail-uri Molotov în forțele de ordine.<br/><br/>Deocamdată este imposibil de știut câți protestatari au rămas în clădire.<br/><br/>Mobilizarea din fosta colonie britanică, care durează de peste cinci luni, a trecut săptămâna trecută la o nouă fază, mai radicală și violentă, care a antrenat inclusiv închiderea școlilor.<br/><br/>Executivul din Hon Kong, aliat cu Beijingul, a refuzat să accepte revendicările manifestanților, care cer vot universal în acest teritoriu cu 7,5 milioane de locuitori și o anchetă privind violențele comise de poliție.<br/><br/><b>China a avertizat în repetate rânduri că nu va tolera disidența</b> iar îngrijorarea crește în ceea ce privește o posibilă intervenție în forță pentru închiderea acestei crize.<br/><br/>Soldați ai armatei chineze, prezenți în Hong Kong după revenirea fostei colonii la puterea chineză, în 1997, au ieșit în acest weekend din cazarmă pentru a curăța o serie de străzi de baricade. O apariție rarisimă care alimentează și mai mult teza unei operațiuni militare.<br/><br/>Iar ambasadorul Chinei în Marea Britanie a acreditat și el această opțiune.<br/><br/>"Guvernul din Hong Kong va face tot posibilul pentru a prelua controlul asupra situației, a declarat Liu Xiaoming, într-o conferință de presă.<br/><br/>"Dar, dacă devine de necontrolat, guvernul central nu va rămâne cu mâinile încrucișate. Avem hotărârea și puterea suficiente pentru a pune capăt tulburărilor".<br/><br/>În cursul zilei de luni, poliția arestase zeci de manifestanți în zona campusului, unii dintre ei fiind loviți cu bastoanele în timp ce erau întinși la sol.<br/><br/>Poliția a calificat campusul drept "zonă de revoltă". Ori participarea la o revoltă este pasibilă de zece ani de închisoare.<br/><br/><b>Noua fază a protestelor este marcată de o agravare a violențelor, așa cum arată imaginile unui polițist rănit duminică de o săgeată </b>trasă de un manifestant în apropiere de PolyU.</p>
      <figure>
        <iframe src="https://www.youtube.com/embed/oF4eW38OsGw" width="490" height="276" data-service="Youtube" scrolling="no"/>
      </figure>
      <p>Protestatarii urmăresc acum continuarea blocajelor pentru a "sufoca economia" unuia dintre principalele centre financiare ale planetei, de acum în recesiune.<br/><br/>Victorie simbolică pentru manifestanți - Înalta curte a decis luni că este anticonstituțională interdicția portului de mască care fusese decisă de guvern pentru a dezamorsa contestația.<br/><br/>Președintele Chinei, Xi Jinping, a lansat săptămâna trecută cel mai clar avertisment până în prezent, afirmând că mișcarea de contestare amenință principiul "O țară, două sisteme" care a guvernat revenirea teritoriului autonom la China, în 1997.</p>
    </article>
  </body>
</html>