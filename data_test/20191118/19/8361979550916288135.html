<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/impichment-trampa-zelenskiy-vidchuvav-tisk-z-boku-prezidenta-ssha-shche-v-travni-50054275.html"/>
    <meta property="og:site_name" content="НВ"/>
    <meta property="article:published_time" content="2019-11-18T19:38:00+00:00"/>
    <meta property="og:title" content="Зеленський відчував тиск з боку Трампа до липневої розмови, у Держдепі про це знали — AP"/>
    <meta property="og:description" content="Представники Держдепартаменту США знали, що президент України Володимир Зеленський відчував тиск з боку адміністрації Дональда Трампа, ще до скандальної липневої розмови, повідомляє AP."/>
  </head>
  <body>
    <article>
      <h1>Зеленський відчував тиск з боку Трампа до липневої розмови, у Держдепі про це знали — AP</h1>
      <h2>Представники Держдепартаменту США знали, що президент України Володимир Зеленський відчував тиск з боку адміністрації Дональда Трампа, ще до скандальної липневої розмови, повідомляє AP.</h2>
      <address>
        <time datetime="2019-11-18T19:38:00+00:00">18 Nov 2019, 19:38</time>
      </address>
      <p>За словами інформованих джерел, на початку травня співробітникам посольства США в Києві, в тому числі тодішньому послу Марі Йованович, розповіли, що Зеленський нарікав на складне становище, в якому він опинився, і шукав поради.</p>
      <p>AP пише, що Зеленський був стурбований тим, що президент Дональд Трамп і пов’язані з ним особи наполягають на тому, щоб він вчинив дії, які можуть вплинути на президентські вибори в США в 2020 році.</p>
      <p>Представників Держдепартаменту інформували про стурбованість Зеленського щонайменше тричі, заявили джерела.</p>
      <p>Зустріч, на якій Зеленський обговорював ймовірний тиск з боку Білого дому, відбулася 7 травня в Києві. На ній був присутній громадянин США Амос Хохштайн, що входить до наглядової ради НАК Нафтогаз України.</p>
      <p>Скарга інформатора, який повідомив про липневу телефонну розмову між Дональдом Трампом і Володимиром Зеленським, привела до <a href="https://nv.ua/world/countries/impichment-trampa-palata-predstaviteley-prinyala-rezolyuciyu-v-podderzhku-novosti-ssha-50050930.html">запуску процедури імпічменту.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Перед цією розмовою Трамп призупинив виділення військової допомоги Україні.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/322/original/ffe7172c2f8e4abb60f9036a659914fb.png?stamp=1&amp;q=85&amp;w=115"/>
      </figure>
      <p>Іван Яковина<br/>Справа Трампа тріщить по швах</p>
      <p>Тепер демократи намагаються з’ясувати, чи пов’язано рішення Трампа заблокувати військову допомогу Україні зі спробами змусити Київ почати політично мотивоване розслідування проти головного опонента Трампа — Джо Байдена.</p>
      <p>Трамп наполягає, що розмова з Зеленським була «ідеальною» і що в контактах з українською владою не було quid pro quo (послуга за послугу).</p>
    </article>
  </body>
</html>