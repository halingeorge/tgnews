<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89952"/>
    <meta property="og:site_name" content="Denník politika"/>
    <meta property="article:published_time" content="2019-11-18T19:35:25+00:00"/>
    <meta property="og:title" content="Hapal aj Hamšík pred kvalifikačným finišom dúfajú, že šťastie sa konečne prikloní na stranu Slovákov"/>
    <meta property="og:description" content="18.11.2019 (Webnoviny.sk) – Cesta slovenských futbalistov na budúcoročný kontinentálny šampionát vedie cez utorňajšie víťazstvo nad súperom z Azerbajdžanu v kombinácii s nerozhodným výsledkom v ďalšom zápase kvalifikačnej E-skupiny medzi Walesom a Maďarskom."/>
  </head>
  <body>
    <article>
      <h1>Hapal aj Hamšík pred kvalifikačným finišom dúfajú, že šťastie sa konečne prikloní na stranu Slovákov</h1>
      <address><time datetime="2019-11-18T19:35:25+00:00">18 Nov 2019, 19:35</time> by <a rel="author">Webnoviny</a></address>
      <h3>Fotogaléria: Marek Hamšík</h3>
      <p>
        <a href="http://dennikpolitika.sk/osobnosti/marek-hamsik/fotogaleria/page/4/">18.11.2019 (Webnoviny.sk) – Cesta slovenských futbalistov na budúcoročný kontinentálny šampionát vedie cez utorňajšie víťazstvo nad súperom z Azerbajdžanu v kombinácii s nerozhodným výsledkom v ďalšom zápase kvalifikačnej E-skupiny medzi Walesom a Maďarskom.</a>
      </p>
      <p>V prípade, že sa nenaplní čo i len jeden z týchto predpokladov, slovenskí hráči budú musieť zabojovať o miestenku na ME na budúci rok v marci v play-off Ligy národov.</p>
      <h3>Tréner aj hráči veria v postup</h3>
      <p>Tréner slovenského mužstva Pavel Hapal dúfa, že jeho zverencom bude v závere kvalifikačného cyklu priať <i>„pani Šťastena“</i> a napokon postúpia na vytúžený európsky šampionát, ktorý sa bude konať v 12 krajinách naprieč <i>„starým kontinentom“.</i></p>
      <p><i>„Stále tomu s hráčmi veríme. Myslím si, že je reálne, aby sa zápas Wales – Maďarsko skončil remízou. V priebehu kvalifikácie sme nemali štipku šťastia, ale možno na jej konci by nám mohol pomôcť výsledok tohto stretnutia,“</i> uviedol 50-ročný kormidelník na pondelňajšej popoludňajšej tlačovej konferencii.</p>
      <h3>Môže dôjsť k ďalším zásahom do zostavy</h3>
      <p>Niekdajší lodivod slovenskej <i>„dvadsaťjednotky“</i> nemôže v súboji na trnavskom Štadióne Antona Malatinského počítať s krídelníkom Róbertom Makom, ktorý bol vylúčený pri sobotňajšej prehre s Chorvátmi (1:3) v Rijeke. Pripustil však aj ďalšie zásahy do základnej zostavy. <i>„Možno ešte k nejakej zmene dôjde,“</i> dodal.</p>
      <p>Hapal priznal, že v priebehu duelu proti Azerbajdžanu nebude chcieť poznať vývoj vo waleskom Cardiffe.</p>
      <p><i>„Chcem sa sústrediť na koučovanie. Výsledok druhého zápasu žiadnym spôsobom neovplyvníme. Musíme urobiť všetko pre to, aby sme v utorok zvíťazili a zároveň dúfať, že sa šťastie prikloní na našu stranu,“</i> poznamenal niekdajší československý a neskôr aj český reprezentant.</p>
      <h3>Dôležité bude streliť vedúci gól</h3>
      <p>Podľa kapitána slovenských<i> „sokolov“</i> Mareka Hamšíka bude dôležité, aby domáci dokázali čo najskôr streliť vedúci gól.</p>
      <p><i>„Mali by sme súpera čo najskôr ´nalomiť´ tak, ako to bolo v Azerbajdžane. Bude to však iný duel ako v Baku (5:1) a nečaká nás nič ľahké. Budeme chcieť zvíťaziť, úspešne sa rozlúčiť s kvalifikáciou a v kútiku duše dúfať v priaznivý výsledok z Walesu. Verím, že sa k nám prikloní šťastie,“</i> skonštatoval Hamšík.</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a><br/>Zdroj: Webnoviny.sk – <a href="https://www.webnoviny.sk/hapal-aj-hamsik-pred-kvalifikacnym-finisom-dufaju-ze-stastie-sa-konecne-prikloni-na-stranu-slovakov/"><u>Hapal aj Hamšík pred kvalifikačným finišom dúfajú, že šťastie sa konečne prikloní na stranu Slovákov</u></a> © SITA Všetky práva vyhradené.</p>
    </article>
  </body>
</html>