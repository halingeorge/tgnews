<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742366"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T16:19:00+00:00"/>
    <meta property="og:title" content="อดีตผอ.ทอฟฟีเผยเตือนมูเรื่องเซ็นลูกากูแล้ว"/>
    <meta property="og:description" content="'สตีฟ วอลช์' อดีตผอ.ลูกหนัง เอฟเวอร์ตัน เผยเคยเตือน 'โชเซ มูรินโญ' เรื่องการเซ็นสัญญากับ 'โรเมลู ลูกากู' ก่อนที่หัวหอกเบลเยียมจะไปไม่รอดกับ 'ผีแดง'"/>
  </head>
  <body>
    <article>
      <h1>อดีตผอ.ทอฟฟีเผยเตือนมูเรื่องเซ็นลูกากูแล้ว</h1>
      <address>
        <time datetime="2019-11-18T16:19:00+00:00">18 Nov 2019, 16:19</time>
      </address>
      <p>
        <b>"สตีฟ วอลช์" อดีตผอ.ลูกหนัง เอฟเวอร์ตัน เผยเคยเตือน "โชเซ มูรินโญ" เรื่องการเซ็นสัญญากับ "โรเมลู ลูกากู" ก่อนที่หัวหอกเบลเยียมจะไปไม่รอดกับ "ผีแดง"</b>
      </p>
      <p>สตีฟ วอลช์  อดีตผู้อำนวยการฟุตบอล เอฟเวอร์ตัน ทีมดังแห่งศึกพรีเมียร์ลีก อังกฤษ เผยเคยเตือน โชเซ มูรินโญ ยอดกุนซือชาวโปรตุกีส เรื่องการคว้าตัว โรเมลู ลูกากู หัวหอกทีมชาติเบลเยียม ไปเล่นให้กับ แมนเชสเตอร์ ยูไนเต็ด แล้ว แต่เจ้าตัวไม่ยอมฟังจนสุดท้าย ดาวยิงร่างยักษ์ ก็ไม่ประสบความสำเร็จอย่างที่หลายคนคาดหวังกับ "ผีแดง"<br/><br/>ย้อนกลับไปเมื่อปี 2017 หรือ ตอนที่ แมนฯ ยูไนเต็ด คว้าตัว ลูกากู ไปร่วมทัพนั้น วอลช์ ยังนั่งแท่นเป็นผอ.ของทอฟฟีสีน้ำเงิน และได้เตือน มูรินโญ ที่เคยร่วมงานกันที่เชลซีมาก่อนว่า แม้ภายนอกจากดูเป็นผู้ใหญ่แต่ ลูกากู ยังมีนิสัยเหมือนเด็ก ๆ และไม่ใช่นักเตะแบบที่ "เดอะ สเปเชียล วัน" ต้องการ แต่เจ้าตัวก็ยังดื้อแพ่งจะเอาให้ได้ และมั่นใจว่าจะสามารถรับมือกับกองหน้าชาวเบลเจียนได้แน่นอน<br/><br/>"ตอนที่ โชเซ เซ็น โรเมลู ลูกากู ไปจากเอฟเวอร์ตัน ผมบอกกับเขาไปว่า "คุณต้องดูแลลูกากูให้ดี เขาเป็นแค่เด็กตัวโต คุณรู้ใช่ไหม" เขาบอกว่าเขาสามารถรับมือได้ แต่ผมไม่คิดว่า เขาเข้าถึงจิตใจของลูกากู ซึ่งคุณต้องทำให้ได้ มันเป็นกรณีเดียวกับ ปอล ป็อกบา นักเตะพวกนี้ไม่ใช่นักเตะที่ผมชอบ พวกเขาคิดถึงตัวเองมากกว่าทีม ผมจะไม่ไปแตะต้องพวกเขาแน่นอน เพียงเพราะพวกเขาเป็นนักเตะที่ดีไม่ได้หมายความว่า คุณจะมีทีมที่ดีจากนักเตะแบบนี้ได้" วอลช์ กล่าว<br/><br/><b>ภาพ gettyimages</b></p>
    </article>
  </body>
</html>