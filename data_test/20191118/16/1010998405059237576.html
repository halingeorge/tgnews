<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/nikalas-kejdzh-shte-izigrae-rolja-kato-nikalas-kejdzh.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T16:13:00+00:00"/>
    <meta property="og:title" content="Никълъс Кейдж играе Никълъс Кейдж във филм като за Никълъс Кейдж"/>
    <meta property="og:description" content="Това ще е първата голяма продукция за актьора от 2011 г. насам"/>
  </head>
  <body>
    <article>
      <h1>Никълъс Кейдж играе Никълъс Кейдж във филм като за Никълъс Кейдж</h1>
      <h2>Това ще е първата голяма продукция за актьора от 2011 г. насам</h2>
      <address><time datetime="2019-11-18T16:13:00+00:00">18 Nov 2019, 16:13</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Носителят на наградата „Оскар” Никълъс Кейдж най-вероятно ще се превъплъти в образа на… Никълъс Кейдж.</p>
      <p>Актьорът е във финални преговори с „Лайънсгейт” за лентата „Непоносимата тежест на големия талант” (The Unbearable Weight of Massive Talent), пише „Холивуд рипортър”.</p>
      <p>В състезанието за правата на филма се включиха HBO „Max” и „Парамаунт”. Сценарият и режисурата са на Том Гормикан, който си партнира с Кевин Итън.</p>
      <p>Според информацията Кейдж ще играе въображаема роля на себе си в т.нар „мета” история. В описанието на сценария пише, че героят му се опитва да се сдобие с роля в нов филм на Куентин Тарантино, като в същото време е в обтегнати семейни отношения с дъщеря си.</p>
      <p>Сблъсквайки се с реалността и липсата на качествени филми и статут на филмова звезда, героят е принуден да присъства на рожден ден на мексикански милиардер, който е фен на работата му.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026157.jpg"/>
        <figcaption>Снимка: Getty Images</figcaption>
      </figure>
      <p>За целта Кейдж получава 1 млн. долара.</p>
      <p>Впоследствие се оказва, че мексиканецът е наркобос, който е отвлякъл дъщерята на кандидат за президент на Мексико.</p>
      <p>ЦРУ вербува Кейдж, за да събере информация около милиардера. Сюжетът се заплита още повече, когато мексиканецът води дъщерята и бившата съпруга на героя, за да се помирят. А когато животът им е в опасност - Кейдж влиза в ролята на живота си.</p>
      <p>В рамките на продукцията, Никълъс Кейдж ще препрати към най-големите си роли във филмите „Да напуснеш Лас Вегас”, „Лице назаем”, „Да изчезнеш за 60 секунди” и други.</p>
      <p>Ако актьорът подпише договор за ролята, това ще е първият му филм от 2011 г. насам, годен за голямата сцена. Преди 8 г. Кейдж беше в ролята на Призрачния ездач, по адаптация на „Марвъл”.</p>
    </article>
  </body>
</html>