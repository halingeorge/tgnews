<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259696/xongk-kongk-klimakonetai-i-entasi-anisyxia-se-londino-kai-ipa"/>
    <meta property="og:site_name" content="LiFO"/>
    <meta property="article:published_time" content="2019-11-18T16:14:00+00:00"/>
    <meta property="og:title" content="Χονγκ Κονγκ: Κλιμακώνεται η ένταση - Ανησυχία σε Λονδίνο και ΗΠΑ"/>
    <meta property="og:description" content="Κλιμακώνεται η ένταση στο Χονγκ Κονγκ με τη Βρετανία και ΗΠΑ να εκφράζουν την έντονη ανησυχία τους για τα επεισόδια"/>
  </head>
  <body>
    <article>
      <h1>Χονγκ Κονγκ: Κλιμακώνεται η ένταση - Ανησυχία σε Λονδίνο και ΗΠΑ</h1>
      <h2>Κλιμακώνεται η ένταση στο Χονγκ Κονγκ με τη Βρετανία και ΗΠΑ να εκφράζουν την έντονη ανησυχία τους για τα επεισόδια</h2>
      <address><time datetime="2019-11-18T16:14:00+00:00">18 Nov 2019, 16:14</time> by <a rel="author">LIFOTEAM</a></address>
      <p>
        <b>Αρκετοί διαδηλωτές συνελήφθησαν την ώρα που προσπαθούσαν να βγουν από τον χώρο της Πολυτεχνικής Σχολής στο <a href="https://www.lifo.gr/tags/%CE%A7%CE%BF%CE%BD%CE%B3%CE%BA+%CE%9A%CE%BF%CE%BD%CE%B3%CE%BA">Χονγκ Κονγκ</a>, η οποία παραμένει περικυκλωμένη από τις δυνάμεις ασφαλείας.</b>
      </p>
      <p>Ειδικότερα, περίπου στις 13:45 τοπική ώρα μια ομάδα 100 ατόμων προσπάθησε να φύγει από το Πολυτεχνείο όμως ήρθε αντιμέτωπη με δακρυγόνα και σφαίρες με πλαστική επικάλυψη. Κάποιοι συνελήφθησαν, την ώρα που άλλοι παραπατούσαν στα οδοφράγματα καθώς οι αστυνομικοί τους στόχευαν με τα όπλα τους και τους χτυπούσαν.</p>
      <figure>
        <img src="https://www.lifo.gr/uploads/image/1569163/hong-kong-episodia001.jpg"/>
        <figcaption>EPA</figcaption>
      </figure>
      <figure>
        <img src="https://www.lifo.gr/uploads/image/1569164/hong-kong-episodia002.jpg"/>
        <figcaption>EPA</figcaption>
      </figure>
      <p>Αυτή ήταν η τρίτη φορά που διαδηλωτές προσπάθησαν να φύγουν από τον χώρο του πανεπιστημίου μετά τη βίαιη αντιπαράθεση με την αστυνομία στη διάρκεια της νύκτας. «Η αστυνομία ίσως να μην εισβάλει στον χώρο του πανεπιστημίου όμως φαίνεται ότι προσπαθεί να συλλάβει ανθρώπους την ώρα που προσπαθούν να ξεφύγουν», δήλωσε ο βουλευτής Χούι Τσι- φουνγκ μιλώντας στο Reuters.</p>
      <figure>
        <img src="https://www.lifo.gr/uploads/image/1569165/hong-kong-episodia003.jpg"/>
        <figcaption>EPA</figcaption>
      </figure>
      <p>Ένας διαδηλωτής που βρίσκεται εγκλωβισμένος στο Πολυτεχνείο και θέλησε να διατηρήσει την ανωνυμία του δήλωσε στο BBC ότι 300 με 500 άνθρωποι παραμένουν στον χώρο του πανεπιστημίου. Μέλη των δυνάμεων της τάξης είχαν επισημάνει νωρίτερα ότι οι διαδηλωτές μπορούν να φύγουν από το Πολυτεχνείο μέσω μιας άλλης εξόδου, της γέφυρας Τσέονγκ Ουάν, και τους κάλεσαν να αφήσουν τα όπλα τους και να βγάλουν τις μάσκες. Όμως ο βουλευτής Τεντ Χούι που βρίσκεται στο Πολυτεχνείο επεσήμανε ότι η γέφυρα έχει κλείσει και ότι δεν είναι δυνατό να φύγει κάποιος από εκεί.</p>
      <p>Από την πλευρά του ο διοικητής της αστυνομίας Κουόκ Κα-τσουέν τόνισε ότι αναζητείται ένας ειρηνικός τρόπος να επιλυθεί η αντιπαράθεση. «Αν οι μασκοφόροι ταραξίες παραδώσουν τα όπλα τους (...) ακολουθήσουν τις εντολές της αστυνομίας και αναλάβουν τις παράνομες ευθύνες τους, η αστυνομία δεν έχει λόγο να κάνει χρήση βίας», εξήγησε.</p>
      <figure>
        <img src="https://www.lifo.gr/uploads/image/1569166/hong-kong-episodia004.jpg"/>
        <figcaption>EPA</figcaption>
      </figure>
      <figure>
        <img src="https://www.lifo.gr/uploads/image/1569167/hong-kong-episodia005.jpg"/>
        <figcaption>EPA</figcaption>
      </figure>
      <p>Ωστόσο η αστυνομία έχει διευκρινίσει ότι όποιος παραδοθεί, θα συλληφθεί για την πρόκληση ταραχών, ένα αδίκημα που τιμωρείται με έως και 10 χρόνια κάθειρξη. Από τη μεριά της η Βρετανία εξακολουθεί να «ανησυχεί έντονα» για την κλιμάκωση της βίας στο Χονγκ Κονγκ και καλεί τις αρχές να συμφωνήσουν στην «κατεύθυνση επίλυσης της κρίσης», δήλωσε σήμερα ένας εκπρόσωπος του βρετανού πρωθυπουργού Μπόρις Τζόνσον. «Εξακολουθούμε να ανησυχούμε έντονα για την κατάσταση στο Χονγκ Κονγκ και για την κλιμάκωση της βίας ανάμεσα στους διαδηλωτές και την αστυνομία. Συνεχίζουμε να κάνουμε έκκληση για ηρεμία και αυτοσυγκράτηση από όλες τις πλευρές και να υποστηρίζουμε το δικαίωμα της ειρηνικής διαδήλωσης», είπε ο ίδιος.«Θεωρούμε ότι ο πολιτικός διάλογος είναι ο μοναδικός τρόπος να προχωρήσουμε και θέλουμε να δούμε τις αρχές του Χονγκ Κονγκ να συμφωνούν στην οδό για την επίλυση της κρίσης», σημείωσε.</p>
      <figure>
        <img src="https://www.lifo.gr/uploads/image/1569168/hong-kong-episodia006.jpg"/>
        <figcaption>EPA</figcaption>
      </figure>
      <p>Εκπρόσωπος του Φόρειν Όφις έκανε έκκληση να δοθεί ασφαλής έξοδος και ιατρική βοήθεια στους φιλοδημοκρατικούς διαδηλωτές εκείνους που έχουν εγκλωβιστεί στις πανεπιστημιουπόλεις. «Το Ηνωμένο Βασίλειο ανησυχεί έντονα για την κλιμάκωση της βίας τόσο από τους διαδηλωτές όσο και από τις αρχές γύρω από τις πανεπιστημιουπόλεις του Χονγκ Κονγκ», είπε. «Είναι ζωτικής σημασίας να μπορέσουν οι τραυματίες να λάβουν την κατάλληλη ιατρική βοήθεια και να διασφαλιστεί η ασφαλής έξοδος όλων εκείνων που επιθυμούν να εγκαταλείψουν την περιοχή. Θέλουμε να δούμε τον τερματισμό της βίας και όλες τις πλευρές να εμπλέκονται σε έναν πολιτικό διάλογο με νόημα ενόψει των εκλογών για την ανάδειξη περιφερειακού συμβουλίου την Κυριακή».</p>
      <p>Οι κινητοποιήσεις που πραγματοποιούνται στην πρώην βρετανική αποικία εδώ και περισσότερους από πέντε μήνες πέρασαν την προηγούμενη εβδομάδα σε μία πολύ πιο ακραία και βίαιη φάση, με αποτέλεσμα να κλείσουν σχολεία και να προκληθεί ανησυχία για το κατά πόσο είναι εφικτή η επίλυση της άνευ προηγουμένου πολιτικής κρίσης.</p>
      <figure>
        <img src="https://www.lifo.gr/uploads/image/1569169/hong-kong-episodia007.jpg"/>
        <figcaption>EPA</figcaption>
      </figure>
      <p>Οι φιλοδημοκρατικοί διαδηλωτές πυρπόλησαν σήμερα το πρωί την είσοδο της Πολυτεχνικής Σχολής του Χονγκ Κονγκ όπου βρίσκονται κλεισμένοι προκειμένου να εμποδίσουν την επέμβαση της αστυνομίας, η οποία από την πλευρά της απείλησε να κάνει χρήση «πραγματικών σφαιρών» και «φονικών όπλων» εναντίον τους. Αρκετοί διαδηλωτές συνελήφθησαν την ώρα που προσπαθούσαν να βγουν από τον χώρο της Πολυτεχνικής Σχολής.</p>
      <figure>
        <img src="https://www.lifo.gr/uploads/image/1569170/hong-kong-episodia008.jpg"/>
        <figcaption>EPA</figcaption>
      </figure>
      <p>Ο πρεσβευτής της Κίνας στο Λονδίνο δήλωσε σήμερα ότι οι ξένες χώρες, ανάμεσά τους οι ΗΠΑ και η Βρετανία, θα πρέπει να σταματήσουν να επεμβαίνουν στις εσωτερικές υποθέσεις του Χονγκ Κονγκ την ώρα που οι φιλοδημοκρατικοί διαδηλωτές συνεχίζουν να συγκρούονται με τις αστυνομικές δυνάμεις της πρώην βρετανικής αποικίας και προειδοποίησε ότι το Πεκίνο «δεν θα μείνει με σταυρωμένα τα χέρια» αν η κατάσταση ξεφύγει από τον έλεγχο.</p>
      <figure>
        <img src="https://www.lifo.gr/uploads/image/1569171/hong-kong-episodia009.jpg"/>
        <figcaption>EPA</figcaption>
      </figure>
      <p>«Κάποιες δυτικές χώρες έχουν υποστηρίξει δημοσίως τους ακραίους βίαιους παραβάτες, η αμερικανική Βουλή των Αντιπροσώπων υιοθέτησε το αποκαλούμενο νομοσχέδιο του Χονγκ Κονγκ για τα Ανθρώπινα Δικαιώματα και τη Δημοκρατία που επεμβαίνει ωμά στις υποθέσεις του Χονγκ Κονγκ, οι οποίες είναι εσωτερικές υποθέσεις της Κίνας», είπε στους δημοσιογράφους ο πρεσβευτής Λιού Σιαομίνγκ.</p>
      <figure>
        <img src="https://www.lifo.gr/uploads/image/1569173/hong-kong-episodia010.jpg"/>
        <figcaption>EPA</figcaption>
      </figure>
      <p>«Η βρετανική κυβέρνηση και η επιτροπή εξωτερικών υποθέσεων της Βουλής των Αντιπροσώπων δημοσίευσαν εκθέσεις που αφορούν την Κίνα κάνοντας ανεύθυνα σχόλια για το Χονγκ Κονγκ. Αυτό που είναι χειρότερο είναι ότι συγκεκριμένοι βρετανοί πολιτικοί σχεδίαζαν να απονείμουν βραβείο σε έναν προπαγανδιστή της ανεξαρτησίας του Χονγκ Κονγκ», είπε.</p>
      <p>Με πληροφορίες από ΑΠΕ-ΜΠΕ / AFP / Reutes / dpa</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/259660/kina-min-ypotimate-tin-ethniki-mas-kyriarxia-sto-xongk-kongk"/>
      </related>
    </article>
  </body>
</html>