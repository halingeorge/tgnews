<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health/_likari-byut-na-spoloh-neracionalne-vikoristannya-antibiotikiv-prizvede-do-epidemij/938717"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T16:43:00+00:00"/>
    <meta property="og:title" content="Лікарі б'ють на сполох: нераціональне використання антибіотиків призведе до епідемій"/>
    <meta property="og:description" content="Медики застерігають від неконтрольованого використання антибіотиків. Зростання стійкості до них спричинить невиліковність бактеріальних інфекцій. Про це заявили 16 листопада у столиці під час круглого столу &quot;Стійкість до антибіотиків і мікробіом: що буде, якщо бактеріальні інфекції ..."/>
  </head>
  <body>
    <article>
      <h1>Лікарі б'ють на сполох: нераціональне використання антибіотиків призведе до епідемій</h1>
      <address><time datetime="2019-11-18T16:43:00+00:00">18 Nov 2019, 16:43</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938717_w_300.jpg?v=0"/>
        <figcaption>За оцінкою Центру профілактики та захворювань США до 2050 року кількість смертей, пов'язаних зі стійкістю до антибіотиків, сягне 10 мільйонів на рік</figcaption>
      </figure>
      <p>Медики застерігають від неконтрольованого використання антибіотиків. Зростання стійкості до них спричинить невиліковність бактеріальних інфекцій. Про це заявили 16 листопада у столиці під час круглого столу "Стійкість до антибіотиків і мікробіом: що буде, якщо бактеріальні інфекції стануть невиліковними", організатором якого став Biocodex Microbiota Institute (BMI).</p>
      <p>Стійкість розвивається тоді, коли бактерія стає нечутливою до антибіотиків, які використовують для лікування спричинених нею інфекцій. Це призводить до довшого і дорожчого лікування інфекційних захворювань та післяопераційних ускладнень.</p>
      <p>"Десятки тисяч людей помирають кожного місяця через недієвість антибіотиків. І навіть препарати з останньої лінії все частіше не ефективні. Те саме стосується резистентності грибків, вірусів та паразитів. З цією проблемою стикаються у всіх країнах. Тягар проблем, пов'язаний з антибіотико резистентністю співмірний з тягарем ВІЛ-інфекцій, грипу та туберкульозу разом взятих у світі. За оцінкою Центру профілактики та захворювань США до 2050 року кількість смертей, пов'язаних зі стійкістю до антибіотиків сягне 10 мільйонів на рік", - говорить Івана Галускова-Балтер, член адміністративної ради "Всесвітній альянс проти стійкості до антибіотиків"</p>
      <p>Антибіотики лікують лише бактеріальні інфекції, і не працюють для вірусних. Вони не дієві при грипі та застуді. У таких випадках вживання антибіотиків лише посилює стійкість до ліків. Це руйнує мікробіом людини (від Gazeta.ua , усі мікроорганізми, які живуть всередині й зовні тіла) та ускладнює саме лікування бактеріальних інфекцій. Антибіотики знищують усі види бактерій, у тому числі корисні та навіть життєво необхідні.</p>
      <p>"Дитина народжується з не сформованою системою захисту. Стикаючись з бактеріями, ще не може їм протистояти. До 5 років дуже високий шанс отримати бактеріальну інфекцію, яка повинна лікуватись саме антибіотиками, бо є ризик дуже важких ускладнень і навіть летальності. Є об'єктивні фактори, що дитина частіше отримує антибіотики. Але треба дуже тонко відчувати цю межу. Мікробіом дитини зруйнувати легко, особливо, якщо вона передчасно народжена чи з малою вагою. Нераціональна тактика по відношенню до мікробіому може призвести до зростання ризику септичних станів. Бо знищуючи власний мікробіом, ми відкриваємо дорогу патогенним бактеріям", - говорить Марина Маменко, декан педіатричного факультету НМАПО імені П.Л. Шупика.</p>
      <p>Стійкість до антибіотиків може зробити невиліковними бактеріальні хвороби. Туберкульоз, холера, деякі форми міокардів, менінгітів можуть причинити епідемії.</p>
      <p>"Організм людини на 10 % складається з власних клітин і на 90% - з бактерій. Тих 2, 5 кілограми мікрофлори нашого організму – це не просто бактерії. Це інша форма життя. А призначаючи антибіотики, ми її руйнуємо. Вже після першого прийому мікрофлора змінюється. Не треба надіятись, що прийом корисних бактерій допоможе виправити дисбіоз. Які б корисні бактерії ми не прийняли, вони не приживуться. Вони чужорідні, тому виведуться одразу після того, як людина перестане пити пробіотик. Від стану нашої мікрофлори залежить весь імунітет", - говорить Наталія Харченко, завідувачка кафедрою гастроентерології, дієтології та ендоскопії НМАПО імені П.Л. Шупика.</p>
      <p>За слова Ганни Зайченко, завідувачки кафедрою фармакології Національного медичного університету імені О.О. Богомольця, великий відсоток антибіотиків в організм людини потрапляє через промислове використання – додавання їх до продуктів харчування, через ветеринарний та агропромисловий сектори. В аптеках повинен бути жорсткий контроль за відпуском рецептурних та нерецептурних препаратів. Не повинна проводитись заміни ліків, бо біоеквівалентність антибіотиків ще до кінця вивчений аспект.</p>
      <blockquote>В Україні щорічно реалізують 85-86 млн. упаковок антибіотиків. Наразі є 10 класів. Кожен налічує ще кілька підвидів, залежно від того, на яку саме бактерію вони впливають.</blockquote>
    </article>
  </body>
</html>