<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/energo-pro-vrchi-sertifikat-za-zelena-energiya-407063.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T16:50:00+00:00"/>
    <meta property="og:title" content="ЕНЕРГО-ПРО връчи сертификат за зелена енергия"/>
    <meta property="og:description" content="Сертификатът бе връчен на Палфингер Продукционстехник България ЕООД"/>
  </head>
  <body>
    <article>
      <h1>ЕНЕРГО-ПРО връчи сертификат за зелена енергия</h1>
      <address><time datetime="2019-11-18T16:50:00+00:00">18 Nov 2019, 16:50</time> by <a rel="author">Стандарт</a></address>
      <p>Световно известният производител на подемно-транспортни системи и решения за търговията, морската и офшорната индустрия – Палфингер Продукционстехник България, гр. Червен бряг, получи сертификат за зелена енергия. Документът, гарантиращ използването на 100% екологично чиста енергия за период от две години, беше връчен на Антоанета Хадлер – Финансов мениджър, и Филип Гръгич – Мениджър на завода в Червен бряг от Богомил Недевски - началник отдел в ЕНЕРГО-ПРО Енергийни Услуги.</p>
      <p>Палфингер е мултинационална компания със седалище в гр. Залцбург, Австрия. Притежава производствени и монтажни обекти, както и над 4500 търговски центъра в над 130 страни. „Това ни прави една от най-клиентски ориентираните компании в света. Ние винаги сме близо до клиентите си, без значение от местоположението им“ – с гордост споделят управниците ѝ.</p>
      <p>В България фирмата започва дейността си преди 20 години. За това време изгражда два завода – в гр. Червен бряг и в с. Тенево, и инвестира почти 50 милиона € в бизнеса си. Немалка част от тази сума големият производител е насочил към внедряването на системи за управление на качеството – за превенция на дефектите в производствения цикъл и намаляване на отпадъците във веригата. Решението да използва изцяло зелена енергия е естествено продължение на визията на Палфингер Продукционстехник България за запазване и подобряване на качеството на околната среда.</p>
      <p>ЕНЕРГО-ПРО Енергийни Услуги насърчава производството и търговията с електроенергия, генерирана по екологичен начин. Компанията издава удостоверения за зелена енергия в уверение на това, че продадената електрическа енергия е произведена изцяло от възобновяеми източници. Документът се базира на Гаранции за произход, издадени от Агенция за устойчиво енергийно развитие, които се прехвърлят на името на клиента в регистъра на Агенцията.</p>
      <p> </p>
    </article>
  </body>
</html>