<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/murajev-perezapuskaje-telekanal-nash-640760.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T16:47:13+00:00"/>
    <meta property="og:title" content="Мураєв перезапускає телеканал «Наш»"/>
    <meta property="og:description" content="Телеканал «Наш» задекларував претензії на лідерство"/>
  </head>
  <body>
    <article>
      <h1>Мураєв перезапускає телеканал «Наш»</h1>
      <address>
        <time datetime="2019-11-18T16:47:13+00:00">18 Nov 2019, 16:47</time>
      </address>
      <h4>Телеканал «Наш» задекларував претензії на лідерство</h4>
      <p>Власник телеканалу «Наш» Євген Мураєв готує його масштабний перезапуск.</p>
      <p>Про це <a href="https://nash.live/news/politics/muraev-perezapuskayet-telekanal-nash.html">йдеться на сайті</a> телеканалу.</p>
      <p>Зазначається, що новий етап розвитку телеканалу принесе в інформаційний простір нові принципи роботи й унікальні формати.</p>
      <p>«Упродовж останніх років я займався політичною діяльністю і паралельно розвивав спершу телеканал NewsOne, а тепер – «Наш». Нашій партії не вдалося пройти в парламент... Так вийшло. Але все ще попереду. Незважаючи на маніпуляції конкурентів, впевнений, що некоректно вимірювати ефективність телеканалу за комерційною аудиторією 18-54. Основна мета - це робота із надширокою політично активною аудиторією 18+. По ній якраз і потрібно вимірювати ефективність цих каналів.</p>
      <p>На сьогодні «Наш» системно займає другу, третю сходинки рейтингів за аудиторією 18+. Інформаційний канал - це насамперед редакція, котра у режимі 24/7 інформує глядача про найактуальніші події в Україні, дає можливість висловити та прокоментувати те, що відбувається, представникам усіх політичних течій країни», - повідомив власник.</p>
      <p>На сьогодні телеканал «Наш» є єдиним інформаційним каналом, на якому зустрічаються в конструктивних дискусіях представники всіх без обмеження політичних сил та експертних спільнот країни.</p>
      <p>«Мої політичні переконання ніколи не будуть домінувати на каналі. «Наш» - це не канал однієї ідеології. Переконаний, що лише у суперечці експертів, влади й опозиції народжується істина. Ми перезапускаємося, міняємо айдентику каналу, реформуємо сітку, добираємо в команду сильних професіоналів. Передовий технічний потенціал, зібраний в одній локації у центрі Києва, ми максимально розкриємо в новому сезоні. Ми розвиваємо унікальні рішення віртуальної та доповненої реальності заради яскравішого, зрозумілішого й глибшого роз'яснення глядачам суті того, що відбувається в Україні і світі. Нові компетентні ведучі. Масштабна мережа регіональних редакцій. Новий підхід до подачі новин. Пропрацьований, цікавий, емоційний контент не залишить байдужим нашого глядача. Ми впевнено рухаємося вперед, щоб постати лідерами інформаційного мовлення», - переконаний Мураєв.</p>
      <p>На оновленому телеканалі «Наш» Євген Мураєв з'явиться в новій ролі ведучого у двох спеціальних форматах.</p>
      <related>
        <a href="https://glavcom.ua/country/politics/zelenskij-privitav-pratsivnikiv-radio-i-telebachennja-640348.html"/>
        <a href="https://glavcom.ua/country/society/den-koli-pogasne-televizor-shcho-teper-robiti-vlasnikam-suputnikovih-tarilok-639981.html"/>
        <a href="https://glavcom.ua/country/culture/nacrada-ogolosila-poperedzhennya-telekanalu-zik-640050.html"/>
      </related>
    </article>
  </body>
</html>