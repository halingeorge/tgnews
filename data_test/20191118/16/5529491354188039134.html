<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/politica-italiana/elisabetta-trenta-alloggio-marito-procura-militare-fascicolo-3118557/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-18T16:04:38+00:00"/>
    <meta property="og:title" content="Elisabetta Trenta e l’alloggio al marito: Procura militare apre un fascicolo"/>
    <meta property="og:description" content="ROMA – L’ex ministro della Difesa, Elisabetta Trenta, ha tenuto l’alloggio militare che è stato riassegnato al marito, un ufficiale superiore delle Forze Armate. La Procura militare ora ha aperto un fascicolo d’indagine per accertare eventuali profili di sua competenza in relazione alla vicenda. “Un atto dovuto”, per il procuratore, che ha spiegato che al momento “non ci sono né indagati né ipotesi di reato”. Il fascicolo aperto dalla procura militare è a “modello 45”, che è il registro degli atti che non costituiscono notizia reato. Il procuratore ha spiegato: “Faremo tutti gli accertamenti del caso per sgomberare ogni dubbio, anche da un punto di vista amministrativo”. Al momento si tratta di una indagine, ha ribadito, “di puro carattere conoscitivo”.Stefano Cucchi, il consigliere del Lazio Adriano Palozzi: “Io non sto con Ilaria, sfrutta il fratello tossico spocchioso”Trenta ex ministra si tiene casa da ministra, ora assegnata al marito. “Mi serve grande” Trenta, eletta col M5s, non ha intenzione di lasciare…"/>
  </head>
  <body>
    <article>
      <h1>Elisabetta Trenta e l’alloggio al marito: Procura militare apre un fascicolo</h1>
      <address><time datetime="2019-11-18T16:04:38+00:00">18 Nov 2019, 16:04</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/elisabetta-trenta-ansa.jpg"/>
        <figcaption>L’ex ministro della Difesa Elisabetta Trenta (Foto archivio ANSA)</figcaption>
      </figure>
      <p>ROMA – L’ex ministro della Difesa, <a href="https://www.blitzquotidiano.it/politica-italiana/trenta-ministra-casa-marito-3118210/"><b>Elisabetta Trenta</b></a>, ha tenuto l’alloggio militare che è stato riassegnato al marito, un ufficiale superiore delle Forze Armate. La Procura militare ora ha aperto un fascicolo d’indagine per accertare eventuali profili di sua competenza in relazione alla vicenda. “Un atto dovuto”, per il procuratore, che ha spiegato che al momento “non ci sono né indagati né ipotesi di reato”.</p>
      <p>Il fascicolo aperto dalla procura militare è a “modello 45”, che è il registro degli atti che non costituiscono notizia reato. Il procuratore ha spiegato: “Faremo tutti gli accertamenti del caso per sgomberare ogni dubbio, anche da un punto di vista amministrativo”. Al momento si tratta di una indagine, ha ribadito, “di puro carattere conoscitivo”.</p>
      <figure>
        <a href="https://www.blitzquotidiano.it/politica-italiana/stefano-cucchi-adriano-palozzi-post-ilaria-sfrutta-fratello-tossico-3118275/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/politica-italiana/stefano-cucchi-adriano-palozzi-post-ilaria-sfrutta-fratello-tossico-3118275/">
          <img src="https://static.blitzquotidiano.it/wp/wp-content/uploads/2019/11/adriano-palozzi-300x300.jpg"/>
        </a>
      </figure>
      <h3>
        <a href="https://www.blitzquotidiano.it/politica-italiana/stefano-cucchi-adriano-palozzi-post-ilaria-sfrutta-fratello-tossico-3118275/">Stefano Cucchi, il consigliere del Lazio Adriano Palozzi: “Io non sto con Ilaria, sfrutta il fratello tossico spocchioso”</a>
      </h3>
      <figure>
        <a href="https://www.blitzquotidiano.it/politica-italiana/trenta-ministra-casa-marito-3118210/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/politica-italiana/trenta-ministra-casa-marito-3118210/">
          <img src="https://static.blitzquotidiano.it/wp/wp-content/uploads/2019/11/elisabetta-trenta-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/politica-italiana/trenta-ministra-casa-marito-3118210/">Trenta ex ministra si tiene casa da ministra, ora assegnata al marito. “Mi serve grande”</a>
      </h3>
      <p>Trenta, eletta col M5s, non ha intenzione di lasciare ma i suoi compagni di movimento la attaccano. Manlio Di Stefano, sottosegretario agli Affari Esteri ed esponente del M5S, alla trasmissione Un Giorno da Pecora in onda su Rai Radio1 dice: “La vicenda dell’abitazione del Ministro Trenta? Penso che la doveva abbandonare già da tempo, un movimento come il nostro non può tollerare una cosa del genere. La Trenta deve certamente andar via subito, se poi il marito ha diritto ad un alloggio fa la richiesta e si mette in lista d’attesa”.</p>
      <p>Il senatore di Forza Italia, Maurizio Gasparri, ha commentato: “La Procura Militare dà un segno della sua esistenza annunciando di occuparsi del caso Trenta. Siamo garantisti e attendiamo gli sviluppi. Però, sotto il profilo della opportunità, gli errori della Trenta sono clamorosi e quindi ci attendiamo uno sgombero immediato dell’alloggio. O lo farà lei o saranno i tanti senza casa a sollecitarlo con la loro presenza”.</p>
      <p>E aggiunge: “Voglio anche segnalare che sulla pagina Amministrazione Trasparente del Ministero della Difesa, si segnala una ultima modifica allo status dell’ex Ministro intervenuta in data 18 novembre 2019, cioè oggi. Cosa ha cambiato in fretta e furia l’ex Ministro Trenta? C’era qualcosa da nascondere o da aggiungere? Perché non lo dice pubblicamente? Le piacciono le case grandi, noi invece preferiamo le verità grandi. Questa vicenda ricopre di ulteriore vergogna tutti i grillini d’Italia. Per noi non è una sorpresa, per l’Italia deve essere una presa d’atto di chi sia questa gente”.  (Fonte ANSA) </p>
    </article>
  </body>
</html>