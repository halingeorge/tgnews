<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ktinotrofos-skotose-kinigo-giati-skilos-tou-mpike-sto-mantri-tou"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T16:50:00+00:00"/>
    <meta property="og:title" content="Κτηνοτρόφος σκότωσε κυνηγό γιατί ο σκύλος του μπήκε στο μαντρί του"/>
    <meta property="og:description" content="Σε επιφυλακή η Αστυνομία στην Κρήτη για τον φόβο βεντέτας μετά το μακελειό στα βοσκοτόπια του Μυλοποτάμου, με νεκρό έναν πατέρα δύο παιδιών"/>
  </head>
  <body>
    <article>
      <h1>Κτηνοτρόφος σκότωσε κυνηγό γιατί ο σκύλος του μπήκε στο μαντρί του</h1>
      <h2>Σε επιφυλακή η Αστυνομία στην Κρήτη για τον φόβο βεντέτας μετά το μακελειό στα βοσκοτόπια του Μυλοποτάμου, με νεκρό έναν πατέρα δύο παιδιών</h2>
      <address><time datetime="2019-11-18T16:50:00+00:00">18 Nov 2019, 16:50</time> by <a rel="author">Metrosport.gr Team</a></address>
      <p>Η απίστευτη τραγωδία έγινε το πρωί του Σαββάτου στο Μπαλί Ρεθύμνου, ύστερα από έντονη λογομαχία ενός 45χρονου κτηνοτρόφου με το 49χρονο κυνηγό, τον οποίο πυροβόλησε εξαιτίας του… σκύλου του.</p>
      <p>Το θύμα είχε πάει να κυνηγήσει σε κοντινή αγροτική περιοχή, αλλά το κυνηγόσκυλό του μπήκε στο μαντρί του κτηνοτρόφου, ο οποίος έγινε έξαλλος με τον κυνηγό επειδή μπήκε στην ιδιοκτησία του και ο σκύλος του τρόμαζε τα ζώα του.</p>
      <p>Ο 49χρονος απάντησε στον ίδιο τόνο, ξεκινώντας έτσι μία αντιπαράθεση, που στο τέλος βάφτηκε με αίμα. Και οι δύο άνδρες έβγαλαν τις καραμπίνες και πυροβόλησαν ο ένας τον άλλον, με αποτέλεσμα ο 49χρονος να πέσει νεκρός έχοντας δεχτεί πυροβολισμούς στον θώρακα.</p>
      <p>Πυρά δέχτηκε και ο 45χρονος, ο οποίος μεταφέρθηκε τραυματισμένος στο Πανεπιστημιακό Γενικό Νοσοκομείο Ηρακλείου με τραύματα στο σώμα και το χέρι. Εκεί υποβλήθηκε σε χειρουργική επέμβαση και νοσηλεύεται φρουρούμενος, καθώς έχει συλληφθεί με την κατηγορία της ανθρωποκτονίας.</p>
      <p>Στο σημείο της τραγωδίας έσπευσαν αστυνομικοί της Ασφάλειας Ρεθύμνου και του Γραφείου Εγκληματολογικών Ερευνών και η υπόθεση εξετάζεται με προσοχή, σε μια προσπάθεια να εξακριβωθεί αν πίσω από το τραγικό συμβάν υποβόσκει παλαιότερη αντιπαράθεση, καθώς ο λόγος του μακελειού ήταν ασήμαντος, ενώ σημειώνεται πως θύτης και θύμα ήταν συγχωριανοί και γνωρίζονταν καλά.</p>
      <p>Η κηδεία του άτυχου πατέρα δύο παιδιών έγινε χθες στο Μπαλί κάτω από κλίμα οδύνης, με την οικογένεια του 49χρονου να αμφισβητεί την εκδοχή ότι οι δύο άνδρες αντάλλαξαν πυροβολισμούς και να κάνουν λόγο για στυγερή δολοφονία, κάτι το οποίο ευελπιστούν να αποδείξουν, καθώς την υπόθεση έχει ήδη αναλάβει δικηγόρος.</p>
      <p>Στο μεταξύ, στο χωριό βρίσκεται από την πρώτη στιγμή μεγάλη δύναμη της Αστυνομίας, η οποία έχει λάβει δρακόντεια μέτρα σε μια προσπάθεια να αποτραπούν ενδεχόμενες πράξεις αντεκδίκησης.</p>
      <p>ΠΗΓΗ: Espresso.gr</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/anakinosi-tis-astra-airlines-gia-tin-anastoli-ton-ptiseon"/>
        <a href="http://www.metrosport.gr/article/katathesi-tis-kopelas-pou-dechtike-sexoualiki-parenochlisi-sto-apth"/>
        <a href="http://www.metrosport.gr/article/tragodia-stin-katerini-akarieos-thanatos-manas-ke-koris"/>
        <a href="http://www.metrosport.gr/article/proedros-tis-enosis-periferion-elladas-apostolos-tzitzikostas"/>
        <a href="http://www.metrosport.gr/article/thessaloniki-sinelifthisan-ikogeniakos-gia-emporio-narkotikon"/>
        <a href="http://www.metrosport.gr/article/56chronos-xilokopise-mechri-thanatou-40chrono"/>
      </related>
    </article>
  </body>
</html>