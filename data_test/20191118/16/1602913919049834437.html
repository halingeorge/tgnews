<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/lovitura-de-teatru-pnl-a-sesizat-biroul-electoral-central-cu-privire-la-practicile-nelegale-realizate-in-campania-electorala-psd-18592430"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T16:00:41+00:00"/>
    <meta property="og:title" content="Lovitură de teatru: PNL a sesizat Biroul Electoral Central cu privire la practicile nelegale realizate în campania electorală PSD"/>
    <meta property="og:description" content="PNL a depus, luni, o sesizare la BEC, în care acuză PSD de practici nelegale în campania electorală pentru alegerile prezidenţiale, potrivit unui comunicat de presă remis MEDIAFAX. Liberalii susţin că PSD distribuie broşuri cu informaţii false despre PNL şi despre Klaus Iohannis."/>
  </head>
  <body>
    <article>
      <h1>Lovitură de teatru: PNL a sesizat Biroul Electoral Central cu privire la practicile nelegale realizate în campania electorală PSD</h1>
      <address><time datetime="2019-11-18T16:00:41+00:00">18 Nov 2019, 16:00</time> by <a rel="author">Diana Grigore, Mediafax</a></address>
      <p>PNL a depus, luni, o sesizare la BEC, în care acuză PSD de practici nelegale în campania electorală pentru alegerile prezidenţiale, potrivit unui comunicat de presă remis MEDIAFAX. Liberalii susţin că PSD distribuie broşuri cu informaţii false despre PNL şi despre Klaus Iohannis.</p>
      <p>„Politrucii din PSD sunt dispuşi să facă orice pentru a obţine voturi pentru candidatul lor, Viorica Dăncilă, inclusiv să încalce legea! Singura strategie electorală a PSD este manipularea! Manipulare prin minciuni şi dezinformări, manipulare constantă prin Fake News-uri!<br/>Acest mod josnic, imoral şi ilegal de a face campanie ne demonstrează încă o dată că pentru aceşti oameni legea reprezintă doar un obstacol pe care pot să-l ocolească oricând doresc! PNL condamnă ferm astfel de practici, mai ales atunci când sunt folosite, aşa cum face PSD, împotriva românilor! Prin urmare, PNL a sesizat Biroul Electoral Central cu privire la practicile nelegale adoptate de PSD în această campanie! PNL a solicitat BEC să oblige de urgenţă PSD la îndepărtarea materialelor de propagandă electorale contrare atât ordinii de drept, cât şi moralităţii şi bunului simţ!”, transmite PNL, într-un comunicat de presă remis MEDIAFAX.</p>
      <p>Liberalii solicită Partidului Social Democrat să nu mai distribuie broşuri care conţin informaţii false şi defăimătoare la adresa lui Klaus Iohannis şi a Partidului Naţional Liberal.</p>
      <p>„Este obligatoriu ca românii să fie corect informaţi şi, astfel, să voteze în cunoştiinţă de cauză, iar minciunile distribuite de PSD prin broşuri de campanie sunt un atac direct la adresa tuturor românilor care doresc să obţină informaţii corecte despre candidatul Partidului Naţional Liberal! Asta dovedeşte lipsa de respect a acestor politruci pesedişti faţă de poporul român. Aceste materiale de propagandă nu fac altceva decât să insulte inteligenţa cetăţenilor acestei ţări! Prin urmare, somăm PSD să nu mai distribuie cetăţenilor români broşurile care conţin informaţii vădit false şi defăimătoare la adresa lui Klaus Iohannis şi a Partidului Naţional Liberal!”, se mai arată în comunicatul de presă.</p>
      <p>De asemenea, PNL somează PSD să respecte deciziile BEC.</p>
      <p>„În acelaşi timp, solicităm PSD să respecte legea şi deciziile BEC, ţinând cont că aceste materiale de propagandă au continuat să fie distribuite chiar şi după ce au fost interzise printr-o decizie a Biroului Electoral Judeţean Buzău! În România Normală cetăţenii sunt respectaţi, iar campania electorală se desfăşoară fără încălcarea legislaţiei şi fără Fake News-uri de cea mai joasă speţă!”, mai transmite PNL.</p>
    </article>
  </body>
</html>