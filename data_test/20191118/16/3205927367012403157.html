<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/293921-phdaei-ta-hellip-empodia-alla-den-tha-katsei-me-stayrwmena-xeria"/>
    <meta property="og:site_name" content="gavros.gr"/>
    <meta property="article:published_time" content="2019-11-18T16:04:00+00:00"/>
    <meta property="og:title" content="Πηδάει τα… εμπόδια, αλλά δεν θα κάτσει με σταυρωμένα χέρια!"/>
    <meta property="og:description" content="Ο Ολυμπιακός δεν θα ανεχθεί επ’ ουδενί να συνεχιστεί το… ίδιο έργο στο ελληνικό ποδόσφαιρο, όπου κάθε αγωνιστική θα πρέπει να αποφεύγει και μία… νάρκη!"/>
  </head>
  <body>
    <article>
      <h1>Πηδάει τα… εμπόδια, αλλά δεν θα κάτσει με σταυρωμένα χέρια!</h1>
      <address>
        <time datetime="2019-11-18T16:04:00+00:00">18 Nov 2019, 16:04</time>
      </address>
      <p>Ο Ολυμπιακός δεν είναι μαθημένος στα εύκολα. Δεν έχει συνηθίσει να του χαρίζεται τίποτα. Και έτσι έχει γιγαντωθεί και διατηρείται στο κορυφαίο επίπεδο, αρνούμενος να… πέσει χαμηλά. Ακόμη και τα τελευταία τρία χρόνια, οπότε όλα είναι… πεισματικά εναντίον του, ο Ολυμπιακός διαρκώς κάνει άλματα προς τα εμπρός και γίνεται καλύτερος!</p>
      <p>Το είπε, χαρακτηριστικά, ο Νίκος Γαβαλάς, λίγο νωρίτερα, το μεσημέρι της Δευτέρας, μιλώντας στον Sport24 Radio 103,3. <i>«Ο Ολυμπιακός τα κάνει όλα αυτά, ενώ αγωνιστικά είναι ισχυρός. Ο κ. Μαρινάκης συνέχισε τις επενδύσεις, κράτησε τον κορμό της ομάδας και πρόσθεσε σε αυτόν εξαιρετικούς ποδοσφαιριστές. Η είσοδος της ομάδας στους ομίλους του Champions League για πρώτη φορά από το μονοπάτι των μη πρωταθλητών, αντιμετωπίζοντας μάλιστα ομάδες με πολύ μεγαλύτερο μπάτζετ, αποδεικνύει περίτρανα πως ο Ολυμπιακός είναι ισχυρός εντός αγωνιστικού χώρου»</i>, είπε ο Διευθυντής Επικοινωνίας του Ολυμπιακού, αναφερόμενος στις ενέργειες που κάνει (και έκανε) η ΠΑΕ, προκειμένου να επιστρέψει το ελληνικό ποδόσφαιρο σε μία κανονική κατάσταση.</p>
      <p>Το ότι ο Ολυμπιακός είναι ισχυρός, όμως, και το ότι πηδάει κάθε αγωνιστική τα εμπόδια, στον δρόμο προς το 45ο πρωτάθλημα της ιστορίας του, δεν σημαίνει ότι θα πρέπει να ανέχεται όλη αυτή την κατάσταση, στον ελληνικό ποδόσφαιρο, την οποία τώρα πολεμά. Και για αυτό, ακριβώς, την πολεμά!</p>
      <p>Δεν γίνεται, μία ομάδα με την ιστορία, το στάτους του Ολυμπιακού, αλλά και ως ο μόνος εκπρόσωπος του ελληνικού ποδοσφαίρου στην Ευρώπη, εκεί όπου οι «εξυγιαντές» παραπαίουν και… εξαφανίζονται, να αντιμετωπίζει κάθε εβδομάδα και μία… νάρκη. Να κατεβαίνει να παίξει ματς και να βλέπει να γίνεται επιλεκτική και άνιση εφαρμογή του VAR, να μην κρατούνται καθυστερήσεις στα παιχνίδια του, την ώρα που άλλα λήγουν… μισή ώρα πιο μετά, οι αντίπαλοί του να… κλωτσούν αλύπητα και να μην τιμωρούνται… Και… και… και… Πάμπολλα παραδείγματα ακόμη, αναλυτικά αποτυπωμένα, στην επιστολή, την οποία η ΠΑΕ απέστειλε στον υφυπουργό αθλητισμού.</p>
      <p>Ο Ολυμπιακός είναι ισχυρός αγωνιστικά, αλλά δεν θα μείνει με σταυρωμένα τα χέρια. Και από θέση ισχύος θα συνεχίσει να μάχεται την… δήθεν εξυγίανση, η οποία διέλυσε τα πάντα στον χώρο του ελληνικού ποδοσφαίρου!</p>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/293922-laquo-pes-mas-gia-to-monadiko-prwtathlhma-soy-einai-katharo-raquo-pics-vid"/>
        <a href="https://www.gavros.gr/article/podosfairo/293924-ayta-einai-ths-epo-ta-kamwmata"/>
        <a href="https://www.gavros.gr/article/podosfairo/293919-telos-ta-eisithria-gia-totenam"/>
        <a href="https://www.gavros.gr/article/podosfairo/293918-laquo-h-dioikhsh-ths-epo-leitoyrgei-me-plhrh-adiafaneia-raquo"/>
      </related>
    </article>
  </body>
</html>