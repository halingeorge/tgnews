<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/echipa-csm-oradea-a-cucerit-titlul-de-vicecampioana-nationala-de-judo-tineret-u23-152863.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T16:01:00+00:00"/>
    <meta property="og:title" content="Echipa CSM Oradea a cucerit titlul de vicecampioană naţională de judo tineret (U23)"/>
    <meta property="og:description" content="Sportivii echipei de judo CSM Oradea au ocupat locul II şi şi-au adjudecat medaliile de argint şi, implicit, titlul de vicecampioni naţionali, la întrecerile Finalei Campionatului Naţional de judo pentru echipe de tineret (U23), care s-a desfăşurat la Deva. Orădenii au trecut de două tururi, dar au fost învinşi în finală, de Universitatea CSM Cluj - Dinamo Bucureşti."/>
  </head>
  <body>
    <article>
      <h1>Echipa CSM Oradea a cucerit titlul de vicecampioană naţională de judo tineret (U23)</h1>
      <address><time datetime="2019-11-18T16:01:00+00:00">18 Nov 2019, 16:01</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/judo-csm-oradea-vicecampioni-181119.JPG"/>
      </figure>
      <p>Ultima competiţie oficială de judo din acest an a prilejuit încă o evoluţie bună pentru tinerii sportivi orădeni. Este vorba despre Finala Campionatului Naţional de Judo pentru echipe de tineret (U 23), competiţie care s-a desfăşurat la Deva, în Sala Sporturilor din localitate şi care a reunit cele mai bune şase echipe din România, printre care şi formaţia CSM Oradea.</p>
      <p>Clădită pe scheletul echipei de cadeţi a LPS CSS Oradea, care recent a devenit campioană naţională de cadeţi, şi completată cu câţiva juniori, formaţia orădeană a obţinut două victorii şi a suferit un singur eşec, în finală, ceea ce a făcut să termine pe locul II şi să devină vicecampioană naţională.</p>
      <p>Mai întâi, în faza grupelor, orădenii au învins cu scorul de 4-1 formaţia CSS CSM CFR Ploieşti. Apoi, în semifinale, sportivii de la CSM Oradea s-au duelat cu cei de la CSM FC Argeş Piteşti, pe care au reuşit să-i întreacă cu acelaşi scor, 4-1.</p>
      <p>A urmat finala, unde, din păcate, tinerii judoka orădeni au cedat cu 1-4 în faţa celor de la Universitatea CSM Cluj - Dinamo Bucureşti.</p>
      <p>În acest fel, elevii antrenorilor Emil Morar şi Dan Fâşie s-au clasat pe locul II, au cucerit medaliile de argint şi au devenit vicecampioni naţionali.</p>
      <p>Componenţa echipei CSM Oradea i-a cuprins pe: Robert Boldiş şi Alexandru Popa (la categoria 66 kg), Adrian Olaru şi Mircea Tomescu (la 73 kg), David Fodor şi Claudiu Neagu (la 81 kg), Alex Creţ şi Cristian Popa (la 90 kg), Alex Mierluţ şi David Nagy (la +90 kg).</p>
      <p>Acest rezultat se adaugă altor performanţe obţinute de judoka orădeni în stagiunea de toamnă a întrecerilor pe echipe. În total, palmaresul acestei stagiuni cuprinde un titlu de campioană naţională şi două titluri de vicecampioni. La cadeţi, echipa LPS CSS Bihorul Oradea a devenit campioană naţională, la juniori, LPS CSM Oradea a cucerit titlul de vicecampioană naţională, cum de altfel s-a întâmplat şi la tineret cu CSM Oradea.</p>
      <p>Într-o altă ordine de idei, duminică, la Sala Sporturilor din Deva s-a desfăşurat şi finala Campionatului Naţional de judo Ne Waza (luptă la sol), ocazie cu care judoka orădeni şi-au mai trecut în palmares încă cinci medalii. Claudiu Neagu a ocupat locul 1 şi a devenit campion naţional la 66 kg, Alex Creţ (+81 kg), Adrian Olaru (81 kg) şi Mircea Tomescu (66 kg) au ocupat locul 2 şi au devenit vicecampioni naţionali, iar David Fodor (81 kg) s-a clasat pe poziţia a 3-a, cucerind medalia de bronz.</p>
      <p>În apropiere de podium s-a situat şi Robert Boldiş, pe poziţia a V-a, la categoria 66 kg.</p>
    </article>
  </body>
</html>