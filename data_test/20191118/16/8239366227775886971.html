<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/komentar_mzs_ukrainy_shchodo_povernennya_rosiieyu_troh_ukrainskyh_kateriv_331026.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T16:35:00+00:00"/>
    <meta property="og:title" content="Коментар МЗС України щодо повернення Росією трьох українських катерів"/>
    <meta property="og:description" content="У МЗС прокоментували ситуацію з поверненням Росією трьох українських військово-морських суден: ʺНікопольʺ, ʺБердянськʺ і ʺЯни Капуʺ."/>
  </head>
  <body>
    <article>
      <h1>Коментар МЗС України щодо повернення Росією трьох українських катерів</h1>
      <h2>У МЗС прокоментували ситуацію з поверненням Росією трьох українських військово-морських суден: ʺНікопольʺ, ʺБердянськʺ і ʺЯни Капуʺ.</h2>
      <address>
        <time datetime="2019-11-18T16:35:00+00:00">18 Nov 2019, 16:35</time>
      </address>
      <p>Пройшло 358 днів з моменту незаконного захоплення і затримання Росією трьох українських військових кораблів в акваторії Чорного моря. 18 листопада кораблі нарешті були передані представникам українських органів влади.</p>
      <p>Згідно з Наказом Міжнародного трибуналу з морського права від 25 травня 2019 р. Росія мала невідкладно передати під контроль України згадані судна. Росіянам знадобилось майже півроку для такого повернення.</p>
      <p>Після ретельної перевірки і експертизи стане зрозумілим, в якому стані повернуто українські кораблі, чи було з них вилучено обладнання та документацію.</p>
      <p>1 квітня 2019 року Міністерство закордонних справ, згідно з Конвенцією ООН з морського права, повідомило Російську Федерацію про спір щодо порушення нею імунітетів трьох військово-морських суден та 24 членів їхніх екіпажів.</p>
      <p>Незважаючи на повернення моряків та суден, спір триває, сформовано арбітражний трибунал, і вже 21-22 листопада в Гаазі відбудуться перші процесуальні слухання, на яких будуть визначені подальші процедурні питання розгляду справи.</p>
      <p>Українська сторона докладає зусиль з метою встановлення арбітражним трибуналом порушення Росією Конвенції ООН з морського права під час затримання і утримання ʺНікополяʺ, ʺБердянськаʺ і ʺЯни Капуʺ та 24 членів їхніх екіпажів.</p>
      <p>Імунітети військових суден є основоположним принципом міжнародного звичаєвого та морського права. Жоден не має права їх порушувати, а у разі порушення винні мають понести повну відповідальність.</p>
      <p>Нагадаємо, як писало <a href="https://galinfo.com.ua/news/zahopleni_rosiieyub_ukrainski_katery_pryamuyut_dodomu_331012.html">Гал-інфо</a>, українські катери ʺНікопольʺ, ʺБердянськʺ та буксир ʺЯни Капуʺ прямують додому.</p>
    </article>
  </body>
</html>