<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/kinai-un-zviedrijai-diplomatiskais-konflikts-par-balvas-pasniegsanu-gramatu-izdevejam.a338807/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T16:45:26+00:00"/>
    <meta property="og:title" content="Ķīnai un Zviedrijai diplomātiskais konflikts par balvas pasniegšanu grāmatu izdevējam"/>
    <meta property="og:description" content="Ķīna ir piedraudējusi Zviedrijas valdībai ar nopietnām sekām par to, ka Zviedrijas kultūras ministre ir piedalījusies literārās balvas pasniegšanā ķīniešu izcelsmes grāmatu izdevējam. Zviedrijas premjers Stefans Levēns ir sacījis, ka šādi draudi neesot pieņemami un atzīmēja, ka izteiksmes brīvība ir viens no demokrātijas stūrakmeņiem viņa valstī."/>
  </head>
  <body>
    <article>
      <h1>Ķīnai un Zviedrijai diplomātiskais konflikts par balvas pasniegšanu grāmatu izdevējam</h1>
      <address><time datetime="2019-11-18T16:45:26+00:00">18 Nov 2019, 16:45</time> by <a rel="author" href="https://www.lsm.lv/autors/artjoms-konohovs/" target="_blank">Artjoms Konohovs</a></address>
      <p>
        <b>Ķīna ir piedraudējusi Zviedrijas valdībai ar nopietnām sekām par to, ka Zviedrijas kultūras ministre ir piedalījusies literārās balvas pasniegšanā ķīniešu izcelsmes grāmatu izdevējam. Zviedrijas premjers Stefans Levēns ir sacījis, ka šādi draudi neesot pieņemami un atzīmēja, ka izteiksmes brīvība ir viens no demokrātijas stūrakmeņiem viņa valstī.</b>
      </p>
      <figure>
        <audio src="https://static.lsm.lv/media/2019/11/c4f0.mp3"/>
        <figcaption>Ķīnai un Zviedrijai diplomātiskais konflikts par balvas pasniegšanu grāmatu izdevējam<cite>Artjoms Konohovs</cite></figcaption>
      </figure>
      <p>Diplomātiskais konflikts starp Ķīnu un Zviedriju turpina saasināties. Oficiālā Pekina ir paziņojusi, ka Zviedrijas kultūras un demokrātijas ministrei Amandai Lindai tiks liegta iebraukšana Ķīnā. Par iemeslu tam kļuva ministres dalība Zviedrijas PEN kluba ikgadējās literārās un vārda brīvības balvas pasniegšanā grāmatu izdevējam Gui Minhajam. </p>
      <p>Ķīnas vēstniecība Zviedrijā nodēvēja Gui par baumu izplatītāju, kurš apmelo Ķīnu. Vēstniecība aicināja PEN klubu atcelt balvas pasniegšanas ceremoniju, pretējā gadījumā draudot ar nopietnām sekām. </p>
      <p>Zviedrijas Starptautisko attiecību institūta Āzijas programmas vadītājs Bjorns Jerdēns intervijā Zviedrijas Radio ir sacījis, ka tik atklāti draudi ir kaut kas jauns:</p>
      <p>“Ir izskanējusi kritika pret ministriem un valdības aģentūrām, kā arī ir pausti atklāti draudi valdībai. Tā kā es teiktu, ka šis ir kaut kas jauns. Turklāt Eiropas kontekstā tas ir visai unikāli. Citās Eiropas valstīs nekas tamlīdzīgs nenotiek. Ķīnas Ārlietu ministrija nekur citur nemēģina nemitīgi agresīvi iejaukties vietējās diskusijās par Ķīnu.”</p>
      <p>Gui ir Zviedrijas pilsonis, kurš pašlaik atrodas apcietinājumā Ķīnā. Viņš bija viens no grāmatu izdevējiem, kuri 2015. gadā mīklainos apstākļos pazuda no Honkongas. Iepriekš Gui ir publicējis vairākas grāmatas, kurās tika kritizēta Ķīnas politika.</p>
      <p>Pēc pazušanas Gui ir parādījies Ķīnas televīzijā, kur viņš ir atzinies autoavārijas izraisīšanā pirms 11 gadiem. Vēlāk Gui tika uz brīdi atbrīvots no ieslodzījuma, bet tad atkal apcietināts, kad viņš kopā ar Zviedrijas diplomātiem bija ceļā uz Pekinu.</p>
      <p>Zviedrijas premjers Stefans Levēns ir asi reaģējis uz Ķīnas vēstnieka izteiktajiem draudiem. Levēns ir paudis atbalstu kultūras ministres dalībai balvas pasniegšanas ceremonijā un sacījis, ka vārda brīvība ir viens no demokrātijas stūrakmeņiem Zviedrijā. Arī ministre Linda ir atzīmējusi, ka Zviedrijas PEN klubam ir jābūt brīvām tiesībām pasniegt balvu kam vien viņi vēlas.</p>
      <p>Savukārt Jerdēns no Zviedrijas Starptautisko attiecību institūta, saka, ka sekas šim konfliktam varētu būt dažādas:</p>
      <p>“Viņi to pasniedz kā eskalāciju, kas nāk no Zviedrijas valdības, un saka, ka tas atstās nopietnas sekas uz attiecībām. Bet viņi skaidri nesaka, kādas varētu būt šīs sekas. Tas tiek darīts apzināti. Tomēr, ja mēs paskatīsimies uz līdzīgiem gadījumiem, kad Ķīna ir izteikusi draudus citām valstīm, tad redzēsim, ka tie var atstāt sekas uz politiskajām attiecībām. Piemēram, Zviedrijas politiķiem varētu būt grūtāk sarunāt tikšanās ar saviem Ķīnas kolēģiem. Zviedrijas iedzīvotājiem varētu būt grūtāk iegūt Ķīnas vīzu. Dažreiz Ķīna ievieš arī neoficiālās ekonomiskās sankcijas pret atsevišķām valstīm.”</p>
      <p>Atbalstu Zviedrijas PEN kluba lēmumam pauda arī Starptautiskā PEN kluba vadība.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/uiguru-kulturas-masveida-iznicinasana--kinas-sleptais-genocids.a337754/"/>
        <a href="https://www.lsm.lv/raksts/zinas/ekonomika/naudas-atmazgasanas-skandals-skar-ari-zviedrijas-seb-banku.a338604/"/>
        <a href="https://www.lsm.lv/raksts/kultura/izklaide/karostas-cietuma-spoku-mednieki-no-zviedrijas-megina-notvert-balto-damu.a338337/"/>
        <a href="https://www.lsm.lv/raksts/zinas/arzemes/pec-apsaudes-malme-danija-ieviesis-pagaidu-parbaudes-uz-robezas-ar-zviedriju.a338343/"/>
        <a href="https://www.lsm.lv/raksts/zinas/arzemes/honkonga-pastiprinas-vardarbigi-protesti.a338328/"/>
        <a href="https://www.lsm.lv/raksts/zinas/ekonomika/igaunu-finansu-ministrs-krievu-specdienesti-izmantojusi-swedbank-destabilizejosu-operaciju-finansesanai.a338320/"/>
        <a href="https://www.lsm.lv/raksts/arpus-etera/arpus-etera/maris-bergs-tikai-skatoties-dzivaja-saproti-cik-nhl-hokejs-ir-atrs.a338136/"/>
        <a href="https://www.lsm.lv/raksts/sports/hokejs/zviedru-hokeja-panakumi-meklejami-progresivaja-jaunatnes-sistema.a337906/"/>
      </related>
    </article>
  </body>
</html>