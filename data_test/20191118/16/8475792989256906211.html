<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/facebook-tyckte-feministisk-annons-var-for-grov-nu-ber-de-om-ursakt-vi-har-misslyckats"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T16:08:24+00:00"/>
    <meta property="og:title" content="Facebook blockerade ”grov” feministisk annons – nu ber företaget om ursäkt"/>
    <meta property="og:description" content="Stockholms läns museums ambition var att lyfta kvinnohistoriska svenskar, men den annons om utställningen de försökte sponsra på Facebook nobbades. Enligt sociala medier-plattformen innehöll den ”för grovt språk” för att kunna tillåtas – något museet inte håller med om. Nu ber Facebooks kommunikationschef i Norden Peter Münster om ursäkt."/>
  </head>
  <body>
    <article>
      <h1>Facebook blockerade ”grov” feministisk annons – nu ber företaget om ursäkt</h1>
      <address><time datetime="2019-11-18T16:08:24+00:00">18 Nov 2019, 16:08</time> by <a rel="author">Philip Rudolfsson, Henrik Sköld</a></address>
      <p>
        <b>Stockholms läns museums ambition var att lyfta kvinnohistoriska svenskar, men den annons om utställningen de försökte sponsra på Facebook nobbades. Enligt sociala medier-plattformen innehöll den ”för grovt språk” för att kunna tillåtas – något museet inte håller med om.<br/>Nu ber Facebooks kommunikationschef i Norden Peter Münster om ursäkt.</b>
      </p>
      <p>– I det här fallet har vi misslyckats, vi är ledsna och ber om ursäkt för krångel, skriver Peter Münster i ett mejl till SVT Nyheter.</p>
      <p>– Ibland begår vi misstag då vi blockerar annonser som helt enkelt inte bryter mot våra regler. Detta är ett problem.</p>
      <p>Peter Münster lovar också att Facebook ska ”göra sitt yttersta” för att inte misstaget ska upprepas.</p>
      <p>I utställningen ”Tusen år av kvinnokraft” ville Stockholms läns museum samla in och skildra berättelser om kvinnor som levt i det fördolda och förtjänar att lyftas fram, bland annat genom genom historiska porträtt. Som en del i detta ville museet sponsra inlägg som lyfter fram kvinnor, men då blev det stopp i Facebooks system.</p>
      <p>Enligt refuseringsbeskedet innehöll inlägget för grovt språk, något som Lenita Gärde, kommunikatör på Stockholms läns museum, inte håller med om.</p>
      <p>
        <i>Inlägget kan läsas i sin helhet nedan.</i>
      </p>
      <details>
        <summary>Läs inlägget som var för grovt för Facebook</summary>
        <p>[Kvinnokraft]</p>
        <p>Det var inte ovanligt att kvinnor ägnade sig åt fotografi när den nya fototekniken introducerades på 1800-talet. Fotografyrket var inte heller skråbelagt vilket gjorde det möjligt för kvinnor att arbeta som fotografer och öppna egna ateljéer. Med 1864 års näringsfrihetsförordning fanns det inte heller några formella hinder för kvinnor att bli småföretagare. Det fungerar också att förena yrkesarbete med familjeliv. Men amatörfotografering var en dyr hobby, vanligtvis bara för välbärgade män. Det var därför sällsynt med kvinnliga amatörfotografer med en bakgrund som Nanna Tingvall hade. Hon var en aktiv fotograf mellan 1905-1911. Läs mer om henne i vår digitala utställning Kvinnokraft.</p>
      </details>
      <related>
        <h4>Relaterat</h4>
        <a href="https://www.svt.se/kultur/museets-feministiska-annonser-ratades-av-facebook-blir-patetiskt"/>
        <a href="https://www.svt.se/nyheter/utrikes/bluffannonser-for-bitcoin-sponsras-pa-facebook-nu-har-aven-mark-zuckerberg-drabbats"/>
      </related>
    </article>
  </body>
</html>