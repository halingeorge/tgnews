<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425985/h-katadikh-ths-toyrkias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T16:20:01+00:00"/>
    <meta property="og:title" content="Η καταδίκη της Τουρκίας"/>
    <meta property="og:description" content="Γράφει o Kυριάκος Μ. Χονδρός"/>
  </head>
  <body>
    <article>
      <h1>Η καταδίκη της Τουρκίας</h1>
      <h2>Η Ευρώπη έχει στα σύνορά της έναν επικίνδυνο πολιτικό</h2>
      <address>
        <time datetime="2019-11-18T16:20:01+00:00">18 Nov 2019, 16:20</time>
      </address>
      <p>
        <b>Γράφει o Kυριάκος Μ. Χονδρός</b>
      </p>
      <p>
        <b>Η Ευρωπαϊκή Ένωση καταδίκασε πριν λίγες μέρες την τουρκική στρατιωτική επιχείρηση στη βόρεια Συρία και για τις παράνομες γεωτρήσεις που πραγματοποιεί η γειτονική χώρα, στα ανοικτά της Κύπρου.</b>
      </p>
      <p>Θυμόμαστε πως το 2001, απόφαση του Ευρωπαϊκού Δικαστηρίου Ανθρωπίνων Δικαιωμάτων του Συμβουλίου της Ευρώπης, καταδίκασε την Τουρκία για «κατά συρροήν, κατ’ εξακολούθησιν» και κατά σύστημα παραβιάσεις 14 άρθρων της Ευρωπαϊκής Σύμβασης Ανθρωπίνων Δικαιωμάτων, τόσο κατά όσο και μετά την εισβολή του 1974 στην Κύπρο.</p>
      <p>Από το 1974 μέχρι σήμερα, τι αποτελέσματα έφεραν αποφάσεις και ψηφίσματα; Η Κύπρος είναι ένα κράτος ανεξάρτητο, αλλά διχοτομημένο και ξένο στρατό στο έδαφός της, με χιλιάδες αγνοούμενους και με κατοχή του μισού της εδάφους.</p>
      <p>Τώρα μετά από μισό αιώνα, η στρατιωτική δράση της Τουρκίας, θέτει σε σοβαρό κίνδυνο τη σταθερότητα και την ασφάλεια του συνόλου της περιφέρειας, με τις παράνομες δραστηριότητες γεωτρήσεων για υδρογονάνθρακες στην ανατολική Μεσόγειο. Επίσης οι χώρες της Ευρωπαϊκής Ένωσης δεσμεύτηκαν επίσης να αναστείλουν τις εξαγωγές όπλων στην Τουρκία (δεν επέβαλαν όμως το ευρωπαϊκό εμπάργκο όπλων που επεδίωκαν η Γαλλία και η Γερμανία).</p>
      <p>Οι ΗΠΑ ουσιαστικά επικροτούν τη στρατιωτική και πολιτική της Τουρκίας.</p>
      <p>Η Τουρκία απέκτησε τον έλεγχο όλης της ζώνης ασφαλείας στα σύνορά της και επιβεβαιώνει τον μελλοντικό της ρόλο στη Συρία…</p>
      <p>Η Ρωσία απέκτησε σταδιακά τη διπλωματική της λάμψη.</p>
      <p>Οι Κούρδοι αποχαιρέτησαν την παραμικρή δυνατότητα ουσιαστικής αυτονομίας τους. (Πάνω από 11.000 Κούρδοι μαχητές έδωσαν τη ζωή τους στον αγώνα κατά του ισλαμικού στρατού).</p>
      <p>Ο Ερντογάν, αντί να είναι απόβλητος του διεθνούς οίκου αντιμετωπίζεται ως ηγέτης και καθίζει όχι στο εδώλιο, αλλά στο τραπέζι ως ισότιμος συνομιλητής!</p>
      <p>Ο Τραμπ, ο άνθρωπος με τον αλλοπρόσαλλο χαρακτήρα και τις αντιφατικές δηλώσεις του, το μόνο που επεδίωξε ήταν να πουλήσει οπλισμό στην Τουρκία.</p>
      <p>Δεν θα ξαφνιαστούμε καθόλου αν οι Αμερικανοί και οι Ευρωπαίοι αναιρέσουν, τις καταγγελίες που είχαν κάνει στο παρελθόν για τους Τούρκους ως ενόχους πλήθους φόνων, βασανισμών, βιασμών, λεηλασιών, συστηματικής καταστροφής περιουσιών και απελάσεων χιλιάδων Ελλήνων, απονέμουν στον πρόεδρο της Τουρκίας βραβείο ειρήνης.</p>
      <p>Ήδη ο άνθρωπος αυτός, εππλέον έχει αποθρασυνθεί. Διακηρύσσει πως ο δυτικός κόσμος προστατεύει τους τρομοκράτες.</p>
      <p>Ποια είναι η δική μας στάση, όταν αυτός ο επικίνδυνος πολιτικός το έβαλε πείσμα να κάνει τη χώρα του πάλι Οθωμανική Αυτοκρατορία.</p>
      <p>Η συνεργασία και η υποτακτική συμπεριφορά ορισμένων πολιτικών μας απέναντι στις ΗΠΑ, δεν μας ωφέλησε και μάλλον μας βλάπτει σοβαρά. Καταλήγοντας, λέμε ότι στους αδιάφορους συμφεροντολόγους Ευρωπαίους και Αμερικανούς, πως πρέπει να λάβουν ουσιαστικά και πρακτικά μέτρα και όχι λόγια. Να αλλάξουν συμπεριφορά και όχι δηλώσεις που πετάγονται στο καλάθι των αχρήστων.</p>
      <p>Η Ευρώπη έχει στα σύνορά της ένα επικίνδυνο πολιτικό.</p>
      <p>Ας ξεκινήσει –επτέλους - με αυτό το δεδομένο.</p>
    </article>
  </body>
</html>