<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/anakinosi-tis-astra-airlines-gia-tin-anastoli-ton-ptiseon"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T16:35:00+00:00"/>
    <meta property="og:title" content="Η ανακοίνωση της ASTRA AIRLINES για την αναστολή των πτήσεων"/>
    <meta property="og:description" content="Ανακοίνωση της εταιρείας μιλά για επιχειρούμενη οικονομική αναδιάρθρωση – Άγνωστο τι θα γίνει με τις επιστροφές χρημάτων προς επιβάτες"/>
  </head>
  <body>
    <article>
      <h1>Η ανακοίνωση της ASTRA AIRLINES για την αναστολή των πτήσεων</h1>
      <h2>Ανακοίνωση της εταιρείας μιλά για επιχειρούμενη οικονομική αναδιάρθρωση – Άγνωστο τι θα γίνει με τις επιστροφές χρημάτων προς επιβάτες</h2>
      <address><time datetime="2019-11-18T16:35:00+00:00">18 Nov 2019, 16:35</time> by <a rel="author">Metrosport.gr Team</a></address>
      <p>O ξαφνικός θάνατος που επέβαλλε η Διεθνής Ένωση Aερομεταφορών (IATA) στην Astra Airlines, πετώντας την ουσιαστικά εκτός αγοράς, οδήγησε τη θεσσαλονικώτικη εταιρεία, που κλυδωνίζεται στη μέγγενη των οικονομικών προβλημάτων που αντιμετωπίζει, να βγάλει ανακοίνωση για το επιβατικό κοινό. Στην ανακοίνωση της, η Astra Airlines γνωστοποιεί και επίσημα την αναστολή των πτήσεων της.</p>
      <p>«Η εταιρία ενημερώνει το επιβατικό κοινό ότι στο πλαίσιο της επιχειρούμενης οικονομικής αναδιάρθρωσής της ανέστειλε προσωρινά την άδεια εκτέλεσης δημοσίων μεταφορών και οι προγραμματισμένες πτήσεις από 15-11-2019 ακυρώνονται. Θα ενημερωθεί το επιβατικό κοινό οριστικά το αργότερο μέσα στις 7 επόμενες ημέρες για τη διευθέτηση αιτημάτων που σχετίζονται με οικονομικά θέματα» αναφέρεται στην ανακοίνωση.</p>
      <p>Η ανακοίνωση, ωστόσο, αφήνει «ανοικτό» το ζήτημα της διευθέτησης αιτημάτων από πλευράς των επιβατών που είχαν κλείσει εισιτήρια με την εταιρεία, με τη διοίκηση να παρατείνει εκ νέου, αυτή τη φορά για μία ακόμη εβδομάδα, την επίσημη ενημέρωση (σ.σ. το χρονικό όριο που είχε θέσει αρχικά και ξεπεράστηκε προ πολλού ήταν για τις 15/11).</p>
      <p>Όπως λένε καλά ενημερωμένες πηγές η εταιρεία βρίσκεται σε δεινή θέση καθώς ακόμη και αν κατάφερνε να παραμείνει στη ζωή θα έπρεπε να ξεκινήσει από το μηδέν τις διαδικασίες για να ενταχθεί στο δίκτυο της ΙΑΤΑ.</p>
      <p>Πηγη: Voria.gr</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/ktinotrofos-skotose-kinigo-giati-skilos-tou-mpike-sto-mantri-tou"/>
        <a href="http://www.metrosport.gr/article/katathesi-tis-kopelas-pou-dechtike-sexoualiki-parenochlisi-sto-apth"/>
        <a href="http://www.metrosport.gr/article/tragodia-stin-katerini-akarieos-thanatos-manas-ke-koris"/>
        <a href="http://www.metrosport.gr/article/proedros-tis-enosis-periferion-elladas-apostolos-tzitzikostas"/>
        <a href="http://www.metrosport.gr/article/thessaloniki-sinelifthisan-ikogeniakos-gia-emporio-narkotikon"/>
        <a href="http://www.metrosport.gr/article/56chronos-xilokopise-mechri-thanatou-40chrono"/>
      </related>
    </article>
  </body>
</html>