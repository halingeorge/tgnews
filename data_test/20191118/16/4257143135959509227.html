<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/18/maris-kiveteles-a-magyar-futballvalogatott-szereplese"/>
    <meta property="og:site_name" content="infostart"/>
    <meta property="article:published_time" content="2019-11-18T16:31:33+00:00"/>
    <meta property="og:title" content="Máris kivételes a magyar futballválogatott szereplése"/>
    <meta property="og:description" content="A 2020-as Európa-bajnokság selejtezőiben húsz hely kel el a torna huszonnégy helyéből – tizenhétnek már vasárnap estig gazdája lett. A magyar válogatott továbbjutása jelentené a szenzációt."/>
  </head>
  <body>
    <article>
      <h1>Máris kivételes a magyar futballválogatott szereplése</h1>
      <address><time datetime="2019-11-18T16:31:33+00:00">18 Nov 2019, 16:31</time> by <a rel="author">Infostart / Dénes Tamás</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/16/horvatorszag-a-csoportelso-igy-allnak-az-eselyek"/>
        <a href="https://infostart.hu/sport/2019/11/16/szalai-adam-nem-csak-a-golrol-meselne-az-unokainak"/>
        <a href="https://infostart.hu/sport/2019/11/16/eb-selejtezok-a-magyar-valogatott-potselejtezos-szereplese-mar-biztos"/>
        <a href="https://infostart.hu/sport/2019/11/15/elo-a-puskas-arenabol-magyarorszag-uruguay"/>
      </related>
      <h3>A 2020-as Európa-bajnokság selejtezőiben húsz hely kel el a torna huszonnégy helyéből – tizenhétnek már vasárnap estig gazdája lett. A magyar válogatott továbbjutása jelentené a szenzációt.</h3>
      <p>Általános tapasztalat, hogy mivel sok az egyforma képességű válogatott az európai mezőnyben, a sorsolási kalapbesorolás nem mindig irányadó. A mostani példa ellentétes véleményre sarkall, ugyanis az első kalapba sorolt tíz válogatott közül kilenc már továbbjutott, s minden bizonnyal ma a Gibraltárnál vendégeskedő Svájc is csatlakozik. (Ha nem tudna, az a futballtörténelem valaha volt legnagyobb szenzációját jelentené.)</p>
      <p>A második kalapba soroltak közül is már célba ért hat válogatott, a dánok ma még kiharcolhatják a maguk helyét. Kettő ellenben már biztosan nem lesz ott egyenes ágon a tornán: az izlandi és a bosnyák válogatott. Előbbieknél a törökök, noha harmadik kalaposok voltak, aligha gyengébbek, utóbbiakat megelőzték az elmúlt bő egy évben sikert sikerre halmozó, történetük legszebb eredményeit elérő finnek, akiket nagy formában lévő csatáruk, Pukki repít a céljaik felé.</p>
      <p>Egyetlen hely kel el majd kedden, az E-csoport második továbbjutó helye. Marco Rossi kapitány már a sorsolásnál azt mondta, körbeverés lesz a csoportban, a záró nap előtt még három válogatottnak van esélye a második helyre, igazolva az olasz edző tézisét.</p>
      <p>Közülük a walesit, amely a fogadóirodák alapján a legesélyesebb, sorolták annak idején, príma Eb-szereplésének is tulajdoníthatóan a második kalapba, a szlovákot a harmadikba, a magyart pedig a negyedikbe. A mi csapatunk az egyedüli, amelyiknek negyedik kalaposként még maradt esélye az egyenes ágról továbbjutásra.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>