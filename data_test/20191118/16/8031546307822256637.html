<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109079-Glavniyat-prokuror-nagradi-s-nay-visokoto-otlichie-dvama-prokurori-ot-VKP"/>
    <meta property="og:site_name" content="Канал 3"/>
    <meta property="article:published_time" content="2019-11-18T16:35:00+00:00"/>
    <meta property="og:title" content="Главният прокурор награди с най-високото отличие двама прокурори от ВКП"/>
    <meta property="og:description" content="Завеждащите отдел &quot;Досъдебен&quot; Валери Първанов и отдел &quot;Административен&quot; Славка Славова се пенсионират в края на годината"/>
  </head>
  <body>
    <article>
      <h1>Главният прокурор награди с най-високото отличие двама прокурори от ВКП</h1>
      <h2>Завеждащите отдел "Досъдебен" Валери Първанов и отдел "Административен" Славка Славова се пенсионират в края на годината</h2>
      <address>
        <time datetime="2019-11-18T16:35:00+00:00">18 Nov 2019, 16:35</time>
      </address>
      <p>
        <b>Главният прокурор Сотир Цацаров връчи награди на г-н Валери Първанов – прокурор, завеждащ отдел „Досъдебен“ и на г-жа Славка Славова – прокурор, завеждащ отдел „Административен“ във Върховната касационна прокуратура. Двамата са наградени с най-високото отличие в системата на ПРБ – грамота и „Кортик на Прокуратурата на Република България“, за висок професионализъм и образцово изпълнение на служебните им задължения.</b>
      </p>
      <p><b>Прокурор Валери Първанов</b> работи в органите на съдебната власт от 01.02.1980 г. Продължителният му магистратски стаж е преминал в системата на прокуратурата, където се е развивал последователно и възходящо по съответните нива на кариерно и професионално израстване. Заемал е длъжностите заместник-районен прокурор на районна прокуратура – Плевен, военен прокурор във Военно-окръжните прокуратури в Плевен и София, прокурор и завеждащ отдел в Прокуратурата на въоръжените сили. От 01.01.1999 г. е прокурор във Върховна касационна прокуратура. За периода от 2006 г. до 2013 г. е заместник на главния прокурор при ВКП. Към настоящия момент е завеждащ отдел „Досъдебен“ във Върховна касационна прокуратура.</p>
      <p><b>Прокурор Славка Славова</b> работи в Прокуратурата на Република България от 01.08.1979 г. Изпълнявала е длъжностите младши прокурор в районна прокуратура Девня, заместник-районен прокурор в Софийска районна прокуратура, прокурор в Софийска градска прокуратура, прокурор в отдел „Следствен“ при Главна прокуратура, а впоследствие в отдел „Следствен“ на Върховна касационна прокуратура. Г-жа Славова е била ръководител на сектор „Инспекторат“ в отдел „Административен“ във ВКП, а към момента е завеждащ отдел „Административен“ във Върховна касационна прокуратура.</p>
      <figure>
        <img src="http://kanal3.bg/userfiles/images/thumb_770x0_DSC_0014_1.jpg"/>
      </figure>
      <p>В края на м. ноември 2019 г. предстои освобождаването от длъжност на двамата прокурори, поради навършване на 65-годишна възраст.</p>
      <p>Главният прокурор е отправил и предложение до Прокурорската колегия на Висшия съдебен съвет прокурорите, завеждащи отдели във Върховната касационна прокуратура – Валери Първанов и Славка Славова, да бъдат поощрени и с най-високото отличие на ВСС: почетен знак първа степен – златен, за проявен висок професионализъм, безупречно и образцово изпълнение на служебните задължения, и високи нравствени качества. </p>
      <related>
        <h4>Още по темата</h4>
        <a href="http://kanal3.bg/news/bulgaria/zakonired/108797-Cacarov%253A-Neka-ne-spekulirame%252C-che-ukazat-na-prezidenta-ima-motivi"/>
        <a href="http://kanal3.bg/news/bulgaria/zakonired/108725-Magdalinchev%253A-Sotir-Cacarov-bi-bil-dobra-kandidatura-za-antikorupcionnata-komisiya"/>
      </related>
    </article>
  </body>
</html>