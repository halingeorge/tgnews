<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191118-skandal-u-spravi-zahoplenyh-rosiyeyu-korabliv-navishho-sud-rozkryv-sekretni-dokumenty/"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T16:33:15+00:00"/>
    <meta property="og:title" content="Скандал у справі захоплених Росією кораблів: навіщо суд розкрив секретні документи"/>
    <meta property="og:description" content="Скандал у справі із захопленими Росією кораблями у Керченській протоці. Печерський райсуд Києва відкрив слідчим ДБР доступ до особливо таємних документів Генштабу. Йдеться про стратегічний план застосування Збройних Сил України."/>
  </head>
  <body>
    <article>
      <h1>Скандал у справі захоплених Росією кораблів: навіщо суд розкрив секретні документи</h1>
      <address>
        <time datetime="2019-11-18T16:33:15+00:00">18 Nov 2019, 16:33</time>
      </address>
      <p>Скандал у справі із захопленими Росією кораблями у Керченській протоці. Печерський райсуд Києва відкрив слідчим ДБР доступ до особливо таємних документів Генштабу. Йдеться про стратегічний план застосування Збройних Сил України.</p>
      <p>Доступ до стратегічного плану мають не більше десяти посадовців. Переважно – тільки найвищого рівня. На цьому документі гриф <b>особливо важливий</b>. ДБР розслідує, чи обґрунтовано відбувся перехід українських військових кораблів через Керченську протоку в листопаді 2018-го? Чи законно віддавалися накази? За словами директора ДБР, у справі, окрім військових, фігурує ще й  п’ятий президент України <b>Петро Порошенко.</b></p>
      <p>Вивчити документи стратегічного плану суд дозволив слідчому ДБР та двом представникам Київського інституту судових експертиз. У самому Генштабі заявили: рішення суду виконали. Правда, <b>у військових є сумніви щодо здатності ДБР зберегти державну таємницю.</b></p>
      <p><b>Читайте</b>: <a href="https://fakty.com.ua/ua/videos/bez-ozbroyennya-ta-radiostantsij-rosiya-povertaye-ukrayini-korabli/">Без озброєння та радіостанцій: Росія повертає Україні кораблі</a></p>
      <p>Ще влітку сам директор ДБР заявив<b>: із Бюро стався витік інформації</b>. Вона стосувалася тих самих кораблів. Перевірку провели, але жодного співробітника бюро так і не покарали. Розширення доступу зайвих людей до головного військового документу країни  – кращого подарунку для ворожої розвідки і не придумаєш, – говорить екс-представник президента в Криму Борис Бабін.</p>
      <p>Є питання і з юридичного боку. Питання нацбезпеки країни – це парафія військових судів, яких в Україні немає. Більше того, ситуацію можна було б зрозуміти із документів значно нижчого рівня секретності.</p>
      <p><b>Росія нарешті передала Україні захоплені буксир Яни Капу та бронекатери Бердянськ і Нікополь.</b> Аби їх забрати, до акваторії неподалік Алупки прибули три буксири військово-морських сил України. Операція проходила під контролем кораблів російських прикордонників.</p>
      <p>Щоправда, Росія мала б зробити це ще півроку назад – за вердиктом міжнародного трибуналу ООН з морського права. Але затягувала час і робила все, аби не виконувати рішення. МЗС відправило Москві не одну ноту з вимогою повернути кораблі. Українські дипломати припускали: <b>Росія  намагалася приховати факти нападу на українські судна.</b></p>
      <p>Підозри виявилися обґрунтованими. <b>Катер Бердянськ – із залатаною пробоїною.</b> А саме її він отримав внаслідок обстрілу росіян.</p>
      <h3>Розсекречення документів Генштабу і повернення наших кораблів з РФ</h3>
      <figure>
        <iframe src="https://www.youtube.com/embed/2mbxCTv81mk" width="560" height="315" data-service="Youtube" scrolling="no"/>
      </figure>
      <p><b>Але Кремль повертає кораблі  не  просто так,</b> – кажуть експерти. Москва давитиме на найболючіші для України питання – формулу Штайнмайєра та зустріч у нормандському форматі. Але Росія і  після цього буде розігрувати власну п’єсу. <b>Документи та зброю з наших кораблів вона віддавати не збирається.</b> Мовляв, це докази у фейковій кримінальній справі.</p>
      <p>Для України ж повернення кораблів – не лише справа честі. Росія таким чином все ж визнає рішення міжнародного трибуналу ООН. І в майбутньому не зможе так відверто нападати на українські кораблі.</p>
      <p>До слова, Факти ICTV розповідали про те, як <a href="https://fakty.com.ua/ua/ukraine/20191112-dbr-otrymalo-dostup-do-dokumentiv-zsu-pid-gryfom-osoblyvoyi-vazhlyvosti/">ДБР отримало доступ до документів ЗСУ під грифом особливої важливості.</a></p>
    </article>
  </body>
</html>