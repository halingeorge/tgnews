<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/apelyaciyniy-sud-zalishiv-bez-zmin-virok-uchenomu-pensioneru-zasudzhenomu-za-derzhzradu-640756.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T16:41:25+00:00"/>
    <meta property="og:title" content="Апеляційний суд залишив без змін вирок ученому-пенсіонеру, засудженому за держзраду"/>
    <meta property="og:description" content="Суд засудив Логунова до 12 років позбавлення волі. Обвинувачення вимагало більш жорсткого покарання - 13 років позбавлення волі. Захист вимагав виправдувального вироку"/>
  </head>
  <body>
    <article>
      <h1>Апеляційний суд залишив без змін вирок ученому-пенсіонеру, засудженому за держзраду</h1>
      <address>
        <time datetime="2019-11-18T16:41:25+00:00">18 Nov 2019, 16:41</time>
      </address>
      <h4>Суд засудив Логунова до 12 років позбавлення волі. Обвинувачення вимагало більш жорсткого покарання - 13 років позбавлення волі. Захист вимагав виправдувального вироку</h4>
      <p>Харківський апеляційний суд відмовив у задоволенні апеляційної скарги на вирок 85-річному вченому Мехті Логунову, засудженому за держзраду. Про це повідомляє <a href="https://ua.interfax.com.ua/news/general/625357.html">Інтерфакс-Україна</a>.</p>
      <p>«Колегія суддів відмовила у задоволенні апеляційної скарги захисту. Вирок районного суду залишено без змін», - повідомили у пресслужбі Харківського апеляційного суду.</p>
      <p>Як повідомлялося, 31 липня 2018 року Орджонікідзевський районний суд Харкова визнав Логунова винним у державній зраді (ч.1 ст.111 КК України) за те, що той збирав для Російської Федерації інформацію про державне оборонне замовлення, яке виконував один із наукових центрів міста на підставі угод з Міністерством оборони України.</p>
      <p>Суд засудив Логунова до 12 років позбавлення волі. Обвинувачення вимагало більш жорсткого покарання - 13 років позбавлення волі. Захист вимагав виправдувального вироку.</p>
      <p>Логунова Служба безпеки Ураїни затримала у серпні 2017 року. 17 серпня 2017 року глава СБУ Василь Грицак повідомив, що в Харкові затримано голову диверсійної групи російських спецслужб, який готував теракти проти українських державних і громадських діячів. Правоохоронці встановили, що «командир» одного з незаконних збройних формувань терористів був завербований представником ГРУ Генштабу ЗС РФ. Від російського куратора він отримав завдання повернутися до Харкова і сформувати диверсійну групу. Чоловікові було передано перелік українських політичних і громадських діячів, проти яких російські спецслужби дали вказівку організувати теракти.</p>
      <p>Під час обшуків за місцем проживання затриманого в Харкові співробітники української спецслужби вилучили майже кілограм вибухівки (за попередніми висновками - пластиду), п'ять електродетонаторів, пістолет із глушником, сто патронів до нього і бойовий квадрокоптер, який планувалося використовувати під час скоєння теракту. Затриманому було повідомлено про підозру у вчиненні злочину, передбаченого ст. 258-3 Кримінального кодексу України (створення терористичної групи чи терористичної організації) та обрано запобіжний захід у вигляді тримання під вартою.</p>
      <related>
        <a href="https://glavcom.ua/news/sud-zasudiv-do-12-rokiv-vyaznici-agenta-fsb-dimentiya-640158.html"/>
        <a href="https://glavcom.ua/news/partiya-vakarchuka-zastupilas-za-eks-regionala-do-yakogo-dbr-priyshlo-z-obshukami-638469.html"/>
        <a href="https://glavcom.ua/news/propagandist-vishinskiy-znovu-ne-pribuv-do-kijeva-na-sud--638143.html"/>
      </related>
    </article>
  </body>
</html>