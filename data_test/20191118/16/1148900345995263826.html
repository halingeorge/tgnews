<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/debakl-prince-andrewa-muze-vazne-poskodit-celou-britskou-kralovskou-rodinu-83067"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T16:00:18+00:00"/>
    <meta property="og:title" content="Debakl prince Andrewa může vážně poškodit celou britskou královskou rodinu - Seznam Zprávy"/>
    <meta property="og:description" content="Britská královská rodina si získala celosvětovou proslulost mnoha skutky a vlastnostmi svých ctihodných členů. Empatie ale mezi nimi rozhodně nefiguruje. Ba právě naopak."/>
  </head>
  <body>
    <article>
      <h1>Debakl prince Andrewa může vážně poškodit celou britskou královskou rodinu - Seznam Zprávy</h1>
      <address>
        <time datetime="2019-11-18T16:00:18+00:00">18 Nov 2019, 16:00</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/debakl-prince-andrewa-muze-vazne-poskodit-celou-britskou-kralovskou-rodinu-83067">Debakl prince Andrewa může vážně poškodit celou britskou královskou rodinu</a></p>
      <h3>Debakl prince Andrewa může vážně poškodit celou britskou královskou rodinu</h3>
      <p><a href="https://www.seznamzpravy.cz/autor/jiri-hosek-475">Jiří Hošek<br/></a>18. 11. 17:00</p>
      <p>Britská královská rodina si získala celosvětovou proslulost mnoha skutky a vlastnostmi svých ctihodných členů. Empatie ale mezi nimi rozhodně nefiguruje. Ba právě naopak.</p>
      <p>Královna Alžběta II. zažila své proslulé PR Waterloo po smrti princezny Diany, kdy velmi nešikovně odstřihla na několik dní rodinu i sebe samu od národa milujícího princeznu britských srdcí. Princ Andrew sobotním rozhovorem pro BBC na nechvalně proslulý PR lapsus své maminky z roku 1997 nejspíš úspěšně zaútočil.</p>
      <p>Těžko říct, zda byl horší obsah, nebo forma, kterou vévoda z Yorku zvolil. Žijeme v neúprosné době, kdy dvouvteřinové zaváhání v ostře sledovaném interview může někomu zničit kariéru nebo život. Ve Spojeném království to platí dvojnásob.</p>
      <figure>
        <iframe data-src="https://twitter.com/business/status/1196364175360086016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Vzhledem k tomu, že se princovo vystoupení na BBC domlouvalo šest měsíců, Andrewova nepřipravenost a neobratnost byla přímo šokující. I když otázky od slovutné korporace a její přední moderátorky královský dvůr nedostal předem, tematické okruhy byly zcela evidentní. Vévoda přesto působil jako náhodný respondent, kterého televizní štáb zastaví na ulici a zeptá se ho na trendy ve světovém judu.</p>
      <h4>Pedofilní sexuální predátor není „nevhodné chování”</h4>
      <p>Jestli měl mít něco Andrew rozmyšlené, pak odpovědi na své přátelství s mezitím zesnulým americkým finančníkem a usvědčeným a odsouzeným pedofilem Jeffreym Epsteinem. Proto se vlastně rozhovor konal a královská rodina se už několik let snaží – nutno dodat, že marně – tento „vztah” nějak šikovně vyžehlit, zahrát do autu.</p>
      <p>I zcela nestranní diváci museli nadskočit v okamžiku, kdy princ Andrew nazval Epsteina „člověkem, u něhož se prokázalo nevhodné chování”. Nutit k sexu 13leté dívky a používat je jako luxusní prostitutky je o několik set procent víc než nevhodné. Napovědět to ovšem princi musela moderátorka Emily Maitlisová.</p>
      <h4>Na nic se nepamatuji a rozhodně se nepotím...</h4>
      <p>Také pokus distancovat se od obvinění Virginie Robertsové Giuffreové, která se měla s princem oddávat sexuálním hrátkám ve svých sedmnácti letech, se Andrewovi vůbec nepovedlo. Hlavně pasáž, kdy zdůrazňoval, že se nemohl potit, jak tvrdí oběť, protože se od války o Falklandy vůbec nepotí, tedy vlastně už zase potí, ale před lety se nepotil, působila neobyčejně nepřesvědčivě.</p>
      <p>U sekvence, kdy královnin syn tvrdil, že nemohl před osmnácti lety souložit se slečnou Robertsovou, protože byl ten den v Pizza Expressu ve Wokingu, už mi začaly cukat koutky.</p>
      <figure>
        <iframe data-src="https://twitter.com/theJeremyVine/status/1196164395342213120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podle The Times se měl 59letý vévoda z Yorku pochlubit své mamince královně, že své vystoupení ve speciálním vydání BBC Newsnight považuje za úspěch. Obávám se, milý princi, že počet Britů, kteří sdílejí tento Váš názor, se zhruba rovná součtu zbylých členů skupiny Beatles.</p>
      <h4>PR katastrofa s celospolečenským přesahem</h4>
      <p>Není divu, že v souvislosti s výbušným vystoupením rezignoval už před dvěma týdny princův PR poradce Jason Stein. Být spolupodepsaný pod takovou mediální katastrofou se s ohledem na další kariéru v branži nikomu nechce.</p>
      <p>Princ jako by vůbec nechápal, že jde o skutečně hnusné sexuální delikty, o utrpení mladistvých dívek, jejich doživotní traumata. Andrew měl na čele napsáno: „Nechápu, nezajímá mě to.” Lítost, pokání, omluva? Zapomeňte…</p>
      <figure>
        <iframe data-src="https://twitter.com/deborah_bonetti/status/1195818315798720512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Vévoda z Yorku prohlásil, že Epsteinův, potažmo jeho skandál nepoškodil Její Veličenstvo Alžbětu II. Tedy možná do soboty. Teď má královská rodina zásadní problém a Labour Party už logicky a oprávněně volá po tom, aby se člen královské rodiny ohledně svých vztahů s „nevhodně se chovajícím” Epsteinem zpovídal pod přísahou americkým vyšetřovatelům.</p>
      <p>Je možné, že k tomu nakonec dojde, a je také možné, že bude Andrew zbaven aktivní role při plnění královských povinností. To znamená, že už za Windsory nebude vystupovat na veřejnosti. Když nic jiného, tak princ znovu nastartoval celospolečenskou debatu o výsostném postavení královské rodiny, ve které budou Royals alespoň nějakou dobu v těžké defenzivě.</p>
      <related>
        <a href="https://www.seznamzpravy.cz/clanek/katastrofalni-chyba-pr-specialiste-maji-o-rozhovoru-prince-andrewa-o-sexualnich-deliktech-jasno-82967"/>
      </related>
    </article>
  </body>
</html>