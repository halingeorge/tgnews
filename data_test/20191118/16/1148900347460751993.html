<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/belorusko-volilo-s-chlebicky-u-uren-fasadovy-parlament-opozici-do-nej-diktator-lukasenko-nepustil-83072"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T16:45:20+00:00"/>
    <meta property="og:title" content="Bělorusko volilo s chlebíčky u uren fasádový parlament. Opozici do něj diktátor Lukašenko nepustil - Seznam Zprávy"/>
    <meta property="og:description" content="Zatímco na pražské Národní třídě si v neděli desítky tisíc lidí připomínaly 30 let svobody a demokracie, v tisíc kilometrů vzdáleném Bělorusku se konaly volby, které svobodu připomínaly jen vzdáleně. V novém parlamentu totiž vůbec nezasedne opozice."/>
  </head>
  <body>
    <article>
      <h1>Bělorusko volilo s chlebíčky u uren fasádový parlament. Opozici do něj diktátor Lukašenko nepustil - Seznam Zprávy</h1>
      <address>
        <time datetime="2019-11-18T16:45:20+00:00">18 Nov 2019, 16:45</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/belorusko-volilo-s-chlebicky-u-uren-fasadovy-parlament-opozici-do-nej-diktator-lukasenko-nepustil-83072">Bělorusko volilo s chlebíčky u uren fasádový parlament. Opozici do něj diktátor Lukašenko nepustil</a></p>
      <h3>Bělorusko volilo s chlebíčky u uren fasádový parlament. Opozici do něj diktátor Lukašenko nepustil</h3>
      <p><a href="https://www.seznamzpravy.cz/autor/filip-harzer-649">Filip Harzer<br/></a>18. 11. 17:45</p>
      <p>Zatímco na pražské Národní třídě si v neděli desítky tisíc lidí připomínaly 30 let svobody a demokracie, v tisíc kilometrů vzdáleném Bělorusku se konaly volby, které svobodu připomínaly jen vzdáleně. V novém parlamentu totiž vůbec nezasedne opozice.</p>
      <p>„Máte úplnou pravdu. Náš způsob řízení státu je odlišný,” odpověděl minulý týden běloruský prezident Alexandr Lukašenko ve Vídni na otázku rakouského novináře, zda je režim v jeho zemi autoritářský.</p>
      <p>O desetimilionovém Bělorusku se často mluví jako o poslední evropské diktatuře. Sám Lukašenko letos v červenci oslavil svých 25 let u moci. Jeho režim se sice v průběhu času mění, o žádné demokracii (východo)evropského typu ale dál nemůže být řeč.</p>
      <related>
        <a href="https://www.seznamzpravy.cz/clanek/dalsi-problemy-pri-stavbe-beloruske-jaderne-elektarny-kvuli-korupci-hrozila-havarie-systemu-79424"/>
      </related>
      <p>Jasným důkazem jsou kromě politických represí, omezování svobody médií a přetrvávajícího postsovětského étosu také parlamentní volby, které se v zemi konaly v neděli. Kandidoval v nich sice rekordní počet opozičníků, do parlamentu se ale nakonec nedostal ani jeden z nich.</p>
      <p>„Volby mají v téhle zemi funkci testu záměrů prezidenta: jednou trochu režim povolí a nechá projít pár kandidátů opozice, jindy úplně vyškrtá opozici z volebních lístků a nejčastěji falšuje volby,” řekl publicista Michal Kacewicz na prodemokratické běloruské televizi Belsat, jejíž fungování financuje polská vláda.</p>
      <h4>K urně pro čokoládu a chlebíček</h4>
      <p>Běloruské volby jsou zvláštní. Konají se v téměř festivalové atmosféře. Ta má voliče do volebních místností nalákat společně s koncerty a výstavami, ale i bufety a prodejními stánky obloženými vším, na co si zrovna vzpomenete. „Obchod kvete nejen v budovách volebních komisí, ale také v blízkém okolí,” cituje <a href="https://minsknews.by/na-vseh-izbiratelnyh-uchastkah-stoliczy-v-den-vyborov-organizuyut-vyezdnuyu-torgovlyu/">portál MinskNews.by</a> úřednici minského magistrátu.</p>
      <p>Voliči si mohou v místě voleb běloruské výrobky nakoupit levněji, než se běžně v obchodech prodávají. Prodával se alkohol, pečené maso, čokolády i další sladkosti a pochutiny. To všechno má pomoci legitimizaci autoritářského režimu.</p>
      <figure>
        <img src="https://d39-a.sdn.cz/d_39/c_img_F_N/8dLCow.jpeg?fl=cro,0,0,1800,1227%7Cres,1200,,1%7Cjpg,80,,1"/>
        <figcaption>V běloruských volebních místnostech se prodávají potraviny za zvýhodněné ceny, má to přilákat voliče a pomoci legitimizovat režim.<cite>Foto: EPA-EFE, Profimedia.cz</cite></figcaption>
      </figure>
      <p>Pokud běloruským úřadům důvěřujete, volební kiosky nejspíš pomohly. Podle oficiálních čísel totiž přišlo volit 77 procent lidí, což znamená jednu z nejvyšších volebních účastí v historii. Účast je přitom důležitá. Aby totiž byly volby platné, musí přijít nejméně polovina oprávněných voličů.</p>
      <p>Jenže údaje pozorovatelů a fotografie z volebních místností naznačují úplně jiná čísla. Opoziční <a href="https://charter97.link/ru/news/2019/11/18/355974/">server Charta 97</a> s odvoláním na nezávislé pozorovatele napsal, že v mnoha místnostech po celé zemi byla skutečná účast od 10 do 20 procent. O falšování mluví i opozice.</p>
      <h4>Volby nebyly demokratické</h4>
      <p>Na rozpory upozorňují i pozorovatelé <a href="https://www.osce.org/odihr/elections/belarus/439358">Organizace pro bezpečnost a spolupráci v Evropě</a> (OBSE) a Parlamentního shromáždění Rady Evropy. „Včerejší parlamentní volby se konaly v klidné atmosféře, ale nesplňovaly volební standardy,” uvedla v pondělí na tiskové konferenci OBSE koordinátorka mise Margareta Cederfeltová.</p>
      <p>Volby podle pozorovatelů provázelo porušování základních svobod – shromažďování a projevu, které přitom formálně garantuje běloruská ústava. „Příliš restriktivní byl proces i při registraci kandidátů,” uvedla mise. Mezi pozorovateli byli i čeští zástupci, včetně komunistického poslance Zdeňka Ondráčka.</p>
      <figure>
        <img src="https://d39-a.sdn.cz/d_39/c_img_E_M/CnBCLv.jpeg?fl=cro,0,0,1800,1204%7Cres,1200,,1%7Cjpg,80,,1"/>
        <figcaption>Zatímco Češi v neděli slavili svobodu na Národní třídě, v Bělorusku se v nedemokratických volbách vybírali poslanci.<cite>Foto: EPA-EFE, Profimedia.cz</cite></figcaption>
      </figure>
      <h4>Postsovětští pozorovatelé: vše v pořádku</h4>
      <p>Jiný názor než OBSE mají na běloruské volby pozorovatelé Sdružení nezávislých států v čele s Ruskem.</p>
      <p>„Volby proběhly v souladu s ústavou a volebním zákonem. Konaly se v podmínkách politické soutěže, byly otevřené a transparentní a v souladu s demokratickými standardy,” cituje <a href="https://belsat.eu/pl/news/wybory-konkurencyjne-otwarte-i-przejrzyste-zdaniem-obserwatorow-ze-wschodu/">televize Belsat</a> šéfa mise Sergeje Lebeděva.</p>
      <p>Stejně se přitom vyjádřila Šanghajská organizace pro spolupráci sdružující Rusko, Čínu a další asijské státy.</p>
      <h4>Jak se falšují volby?</h4>
      <p>Opozice během kampaně uspořádala několik mítinků. Část z nich ale úřady záměrně narušily – například vypnutím pouličního osvětlení v místě opoziční akce nebo „namátkovou” kontrolou ze strany ozbrojených milicionářů.</p>
      <p>K vážnějším incidentům nedošlo, ale i tak pozorovatelé OBSE označili kampaň za nedemokratickou. Za nejproblematičtější považují to, že odevzdávání hlasů s předstihem 12. – 16. listopadu nikdo nemohl kontrolovat. V pětidenním hlasování podle úřadů odvolilo 36 procent lidí a započítání takových lístků nezřídka změnilo konečné výsledky i celkovou volební účast.</p>
      <p>Na síti se objevovaly fotografie i záběry z průběhu falšování hlasování. Mezi důkazy je i nahrávka ženy, která chtěla do volební urny v Brestu vhodit hned několik listů najednou.</p>
      <figure>
        <iframe src="https://www.youtube.com/embed/Shf_tpnz5Dg" width="600" height="338" data-service="Youtube" scrolling="no"/>
      </figure>
      <p>Ze 703 uchazečů zaregistrovala volební komise jen 560, mezi kterými nakonec chyběla řada známých zástupců opozice. Mezi novými poslanci je nakonec 21 zástupců prolukašenkovských stran a 89 provládních nezařazených poslanců. Funkci pseudoopoziční strany, kterou režim pro fasádu demokracie potřebuje, bude plnit Liberálně demokratická strana.</p>
      <p>Reálná opozice v parlamentu chybí, v poslanecké lavici ale k potěše prezidenta zasedne Miss Bělorusko 2018 a televizní moderátorka státní televize Maria Vasilevičová, v jejíž společnosti se Lukašenko rád fotografuje. Prezidentova mluvčí dokonce loni řekla, že Lukašenko modelku osobně připravoval pro soutěž Miss World, když ji učil štípat dříví.</p>
      <h4>Jak funguje diktatura?</h4>
      <p>101 poslanců lidé volí v jednomandátových obvodech většinovým volebním systémem. Vyhrává vždy ten „první na pásce”, tedy kandidát, který dostal nejvíc hlasů. Už 7. listopadu proběhly volby do Rady republiky, tedy senátu. Část z 64 členů komory přitom jmenuje přímo Lukašenko.</p>
      <p>Parlament je formálně ten, kdo přijímá zákony. Pokud ale nezasedá, má prezident pravomoc vydat dekret, který platí jako zákon až do té doby, než o něm nerozhodnou poslanci. Dosud se nestalo, že by se Lukašenkův dekret zpětně neschválil. Sami poslanci navíc pravomoci navrhovat zákony nevyužívají, píše je tak jen prezident nebo vláda.</p>
      <p>Volby neznamenají ani změnu vlády. Tu totiž sestavuje prezident, který potřebuje souhlas parlamentu jen se jménem premiéra.</p>
      <related>
        <a href="https://www.seznamzpravy.cz/clanek/jednotne-dane-i-obcansky-zakonik-belorusko-vyrazne-prohloubi-integraci-s-ruskem-78951"/>
      </related>
      <h4>Integrace s Moskvou</h4>
      <p>Tentokrát Lukašenko využil volby i k prohlášení o integraci jeho země s Ruskem. Prezident se nechal slyšet, že nepodepíše „cestovní mapu” sbližování s Moskvou, pokud obě země nevyřeší základní problémy v ekonomice.</p>
      <p>Mezi oběma státy podle smlouvy z roku 1997 existuje svaz. V posledních letech se objevují zprávy o těsnějším propojení obou zemí, často jsou ale součástí tvrdých vyjednávání o ekonomických vztazích, o cenách ropy, plynu a tranzitních poplatcích.</p>
      <p>„Jen nelžete Polákům, že tu s Ruskem vytváříme nějaký svaz, abychom proti vám mohli poslat tanky. To se nikdy nestane. Ani na vás, ani na Ukrajinu. Mluvil jsem o tom s (ukrajinským prezidentem) Volodymyrem Zelenským. Válka tam trvá už pět let. Ale řekl jsem: nikdy vás nebudeme ze severu ohrožovat,” řekl v neděli Lukašenko v krátkém rozhovoru pro polský <a href="https://forsal.pl/artykuly/1440076,lukaszenka-bialorus-nigdy-nie-wysle-czolgow-ani-na-polske-ani-na-ukraine-dwa-pytania-do-lukaszenki.html">Deník Gazeta Prawna</a>.</p>
    </article>
  </body>
</html>