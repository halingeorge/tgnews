<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10717--aplaus-pro-berdycha-o-gratulaci-federera-nejvetsim-zazitku-nebo-budoucnosti-trenera"/>
    <meta property="og:site_name" content="Tenisový svět"/>
    <meta property="article:published_time" content="2019-11-18T16:49:00+00:00"/>
    <meta property="og:title" content="Aplaus pro Berdycha: O gratulaci Federera, největším zážitku nebo budoucnosti trenéra"/>
    <meta property="og:description" content="Tomáš Berdych se poprvé výrazněji vyjádřil ke konci tenisové kariéry. Bývalý čtvrtý hráč světa se v pondělí odpoledne představil na pražské Spartě, kde na tiskové konferenci promluvil nejen o zdravotních patáliích, ale také dalších krocích. „Nechci si teď dávat žádné cíle. Už jsem se toho přejedl. Nemám teď před sebou nic nalajnované,&quot; nechal se Berdych slyšet během pondělního odpoledne."/>
  </head>
  <body>
    <article>
      <h1>Aplaus pro Berdycha: O gratulaci Federera, největším zážitku nebo budoucnosti trenéra</h1>
      <address>
        <time datetime="2019-11-18T16:49:00+00:00">18 Nov 2019, 16:49</time>
      </address>
      <p>
        <b>Tomáš Berdych se poprvé výrazněji vyjádřil ke konci tenisové kariéry. Bývalý čtvrtý hráč světa se v pondělí odpoledne představil na pražské Spartě, kde na tiskové konferenci promluvil nejen o zdravotních patáliích, ale také dalších krocích. „Nechci si teď dávat žádné cíle. Už jsem se toho přejedl. Nemám teď před sebou nic nalajnované," nechal se Berdych slyšet během pondělního odpoledne.</b>
      </p>
      <p>Sobota odpoledne znamenala definitivum. Tomáš Berdych se na závěrečném Turnaji mistrů v Londýně rozloučil s bohatou tenisovou kariérou, což sám hodnotil kladně. „Bylo to hezké loučení. Několikrát jsem tam sám hrál, takže jsem si zavzpomínal na jedny z nejhezčích tenisových let,“ zahájil tiskovou konferenci čtyřiatřicetiletý Čech.</p>
      <p>Přes Londýn, kde Berdych v sezóně 2011 hrál semifinále, se dostal k největším úspěchům kariéry. „V tenise máte více různých cílů. Jsou tady grandslamy, žebříček, Davis Cup. Myslím, že průřez všemi těmi oblastmi mám docela dobrý. Největší zážitek je ale Wimbledon 2010,“ připomněl svoji skvostnou jízdu do finále, během které vyřadil tehdejšího úřadujícího šampiona Rogera Federera nebo Novaka Djokoviče.</p>
      <p>I přes velkou snahu a řadu skvělých výsledků však na grandslamový titul nedosáhl. Dnes již bývalý profesionální hráč to však bere pragmaticky. „Že se mi nepovedlo vyhrát grandslam? Byl jsem prostě v té nejtěžší tenisové éře. Na druhou stranu to bylo pro mě štěstí, že jsem se s takovými tenisty mohl měřit a že jsem každého z nich porazil. Takže určitě převažují věci, na který můžu být hrdý.“  </p>
      <p>O velmi úspěšné kariéře Tomáše Berdycha mimo jiné svědčí vzkazy od současných tenisových hvězd. Ještě během soboty se k nim zařadila Petra Kvitová nebo Barbora Strýcová. „Od Báry to bylo hezké. Je to půl roku, co jsem ji právě tu fotku, kterou sdílela, posílal. (se smíchem) Už jsme se spolu nějakou dobu bavili o blížícím se konci,“ svěřil se držitel třinácti trofejí z kategorie ATP ve dvouhře.</p>
      <figure>
        <embed-post data-src="https://www.instagram.com/p/B47vgozA3QZ" data-service="Instagram"/>
      </figure>
      <p><b>Gratulace od Murrayho nebo Federera<br/></b>Kromě českých hvězd však Berdychovi pogratuloval také dlouholetý člen tzv. Big four a dvojnásobný vítěz Wimbledonu Andy Murray. „Gratuloval mi ke kariéře a říkal, že to pro mě muselo být těžké rozhodnutí. Vyjádřil mi respekt a vzkázal, ať pozdravuji i svou rodinu, která za mým úspěchem stála. On byl v podobné situaci se zdravím jako já,“ rozpovídal se Berdych o osobní zprávě od Murrayho.</p>
      <p>Možná ještě více ho ale potěšila gratulace od Rogera Federera, kterého během dlouhé kariéry pořádně trápil a hned šestkrát porazil. „Roger sešel z players lounge a přišel mně osobně pozdravit a pogratulovat mi. Byl to jeden z nejhezčích okamžiků vůbec," vyjádřil se k lichotivým okamžikům.</p>
      <p>Vzápětí ale již dostal prostor na odhalení ukončení kariéry. „Vše, čím jsem si prošel, co jsem si protrpěl... pak jsem se jednou ráno vzbudil a bylo to, jako by mi někdo něco vzal. Jakoby někdo zhasl. Neměl jsem v sobě už ten chtíč to celé podstupovat znovu. Jen zbytečné další trápení.“ </p>
      <p>„Když jsem udělal konec, tak to byla velká úleva. Spadl mi kámen ze srdce. Najednou zjistíte, že na vás nečeká každodenní stres, rutina a odříkání. Zároveň je zajímavé pozorovat ostatní tenisty v tom obrovském zápřahu. A někteří z nich už mají rodiny, toto já jsem nechtěl. Celou kariéru jsem musel být sobec a nekoukal okolo. Myslím, že lidi kolem mě si teď zaslouží můj čas a mou pozornost," rozvedl Berdych myšlenku o konci kariéry.</p>
      <p><b>Budoucnost po kariéře<br/></b>Dvojnásobnému daviscupovému vítězi, který první ze dvou titulů oslavil přesně před sedmi lety, by se přitom ještě nabízela šance účasti v hlavní soutěži Australian Open. „Něco už mi v hlavě řeklo, že bych měl skončit. I když ještě nejsem tak starý, tak okolnosti mě k tomu dohnaly. Bohužel zdraví už není na takové úrovni jako loni, kdy jsem ještě v Austrálii hrál. Kdyby bylo, tak bych ještě nekončil. Ale když musím jezdit od jednoho doktora k druhému, tak to nemá cenu," přiblížil důvody, proč se do další části kariéry již nehrnul.</p>
      <p>Za dva měsíce tak bude Berdych sledovat první grandslam sezóny maximálně jako divák. Jak by to tedy u něj mohlo tou dobou vypadat? „Nechci si teď dávat žádné cíle. Provázelo mě to už od juniorů – měl jsem plán na každý následující den, co budu od rána do večera dělat. Už jsem se toho přejedl. Nemám teď před sebou nic nalajnované. Určitě jsou věci, které bych chtěl někdy v budoucnu udělat, ale jestli to bude za měsíc, za půl roku nebo za rok, to nevím," přiznal.</p>
      <p>Ještě než se Tomáš Berdych rozhodl pro konec kariéry, spekulovalo se o byznysu. S potencionálním investováním ale zůstává velmi ostražitý. „Vím, jak hodně mě stálo ty peníze vydělat. Takže v tomto nebudu střelec a ze dne na den se nezačnu vrhat do neznámých věcí. Nejsem ten, kdo by skočil jiným na nějaké pohádky. Své investice bych nechal lidem, kteří jsou v daném oboru opravdoví profíci. Pro sebe bych si nechal investování jen jako zábavu, nechci riskovat, co jsem si za tu hrozně náročnou kariéru vypracoval.“                      </p>
      <p>Co však říká na pokračování u tenisu? „Neříkám, že se v tenise nebudu dál angažovat, ale není to asi jedna z těch prvních možností. Když budu mít chuť, tak vím, že budu mít nejspíš dveře otevřené," naznačil priority. Kdyby však měl do tenisu nakouknout, tak již tuší, jaký by chtěl být ke svým svěřencům. „Dobrý trenér musí mít spoustu vlastností. Když děláte s malými kluky, musíte se chovat jinak, než když se staráte o hráče na špičce žebříčku. Nejideálnější je, aby byl trenér v tomto adaptibilní a empatický.“</p>
      <p>Zda se Berdych skutečně jednou dostane k trénování, se teprve ještě uvidí. Mnohem pravděpodobněji vypadá, že by se během dalších měsíců mohl představit před českými fanoušky. „Volal mi pan Černošek a já mu řekl, že v Prostějově bych si exhibici zahrál. Ale do léta je ještě dost času, takže nedokážu říct s určitostí. Zkusím si před tím jít zahrát a pokud to půjde, tak si zahrát půjdu," dodal český tenista, který si v závěru tiskové konference vysloužil potlesk všech přítomných.                                               </p>
      <footer>Radek Štohl, foto: Libor Kokoška</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10702--berdych-oficialne-ukoncil-uspesnou-a-bohatou-karieru-loucil-se-i-stepanek"/>
      </related>
    </article>
  </body>
</html>