<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/elektricni-zrebec-248663"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T16:45:00+00:00"/>
    <meta property="og:title" content="Električni žrebec"/>
    <meta property="og:description" content="Električni ford mustang. Česa takšnega pred kakšnimi desetimi leti ni mogel nihče niti izreči, a prišli so novi časi in ameriški Ford je v Las Vegasu predstavil konceptni električni mustang,..."/>
  </head>
  <body>
    <article>
      <h1>Električni žrebec</h1>
      <h2>Ford je predstavil mustang lithiuma, ki ga poganja elektromotor z 900 konjskimi močmi in 1355 Nm navora; presenetljivo za e-vozilo je, da ima mustang ročni menjalnik.</h2>
      <address><time datetime="2019-11-18T16:45:00+00:00">18 Nov 2019, 16:45</time> by <a rel="author">S. I.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/13/1590361.jpg"/>
          <figcaption>Ford mustang lithium je konkretna električna zverina. FOTOgrafije: Ford</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1590360.jpg"/>
          <figcaption>Baterijski sistem so razvili v sodelovanju z Webastom.</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1613983.jpg"/>
          <figcaption>Posebni pokrov motorja s prosojnimi elementi</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1613984.jpg"/>
          <figcaption>Bencinski puristi bodo pogrešali osemvaljniško brbotanje motorja iz izpušnih cevi.</figcaption>
        </figure>
      </slideshow>
      <p>Električni ford mustang. Česa takšnega pred kakšnimi desetimi leti ni mogel nihče niti izreči, a prišli so novi časi in ameriški Ford je v Las Vegasu predstavil konceptni električni mustang, ki so mu dodali ime lithium.</p>
      <figure>
        <img src="https://www.slovenskenovice.si/images/slike/2019/11/13/1613984.jpg"/>
        <figcaption>Bencinski puristi bodo pogrešali osemvaljniško brbotanje motorja iz izpušnih cevi.</figcaption>
      </figure>
      <p>Pri razvoju električnega žrebca je sodeloval z nemškim Webastom, ki je zanj pripravil 800-voltni baterijski sistem, ta poganja elektromotor, ki premore kar 900 konjskih moči in 1355 Nm navora.<br/> </p>
      <h3>Ročni menjalnik?</h3>
      <p>A kljub vsemu je električni mustang obdržal par dobrih starih stvari. Za začetek je koncept opremljen s šeststopenjskim ročnim menjalnikom, ki moč motorja prenaša na zadnji par koles. To je precej nenavadno za električno vozilo, saj ta po navadi ne potrebujejo prenosa moči z več prestavnimi razmerji.</p>
      <figure>
        <img src="https://www.slovenskenovice.si/images/slike/2019/11/13/1590360.jpg"/>
        <figcaption>Baterijski sistem so razvili v sodelovanju z Webastom.</figcaption>
      </figure>
      <p>A kakor je pojasnil direktor marketinga pri Webastu <b>Josh Lupu</b>, so avtu ročni menjalnik dali zato, da bi vozniku dali nekoliko več nadzora nad samim vozilom. Avto lahko preprosto ves čas pusti v tretji prestavi in se vozi naokoli kot s katerim koli drugim električnim avtomobilom ali pa menjuje sam.<br/><br/>Pogonski sklop je močno ojačan, da lahko prenese gromozanski navor, za učinkovit prenos moči s koles na asfalt skrbi torsenov diferencial s posebnimi športnimi polosovinami, 20-colska platišča forgeline pa so opremljena z Michelinovimi pnevmatikami pilot sport 4S.</p>
      <blockquote>Mustang lithium ima šeststopenjski ročni menjalnik.</blockquote>
      <p>Za ustavljanje skrbi enak komplet Brembovih zavor s šestbatnimi čeljustmi kot pri shelbyju GT350R, za lego na cesti pa Fordovo športno vzmetenje. Podrobnosti o zmogljivostih ameriškega električnega mišičnjaka niso znane, pri Fordu zgolj pravijo, da ima presunljive pospeške.<br/> </p>
      <h3>Električna tekma</h3>
      <p>Čeprav mustang lithium na prvi pogled ni pretirano drugačen od običajnih mustangov, je opremljen z Webastovim polprosojnim pokrovom motorja, podaljške odbijača in zadnji difuzor so oblikovali pri družbi Sankuer Composite Technologies, za hitro napajanje pa skrbi kabel​ turboDX. Tudi notranjost je skoraj identična tisti v bencinskem mustangu, le da je električni opremljen z velikim dotikabilnim zaslonom na sredinski konzoli, na katerem bo mogoče izbirati med štirimi voznimi načini: valet, sport, track in beast (zver).</p>
      <blockquote>900<br/>KM razvije električni mustang.</blockquote>
      <p>Chevrolet je s konceptom eCOPO camaro, ki razvije 700 KM, na lanskem avtosalonu SEMA morda začel električno tekmo med ameriškimi mišičnjaki, Ford pa je pošteno udaril nazaj. Ford bo v prihodnjih dneh predstavil tudi električni suv, ki ga je navdihnil mustang, razvija pa še električno različico priljubljenega poltovornjaka F-150. </p>
    </article>
  </body>
</html>