<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827133.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T16:41:00+00:00"/>
    <meta property="og:title" content="ثبت‌نام ۳ تا ۵ هزار نفر از حوزه تهران در انتخابات مجلس"/>
    <meta property="og:description" content="به گزارش تسنیم، عیسی فرهادی فرماندار تهران در جلسه هماهنگی ستاد انتخابات یازدهمین دوره انتخابات مجلس شورای اسلامی و اولین میاندوره­‌ای پنجمین دوره مجلس خبرگان رهبری با اشاره به اقدامات صورت گرفته در شهرستان تهران، اظهار داشت: همزمان با ستاد انتخابات استان، فرمانداری هم تمهید مقدمات برگزاری انتخابات باشکوه و قانون‌مدار را آغاز کرده است."/>
  </head>
  <body>
    <article>
      <h1>ثبت‌نام ۳ تا ۵ هزار نفر از حوزه تهران در انتخابات مجلس</h1>
      <address>
        <time datetime="2019-11-18T16:41:00+00:00">18 Nov 2019, 16:41</time>
      </address>
      <p>فرماندار تهران از ثبت‌نام ۳ تا ۵ هزار نفر از حوزه تهران در انتخابات مجلس خبر داد.</p>
      <p>به گزارش تسنیم، عیسی فرهادی فرماندار تهران در جلسه هماهنگی ستاد انتخابات یازدهمین دوره انتخابات مجلس شورای اسلامی و اولین میاندوره­‌ای پنجمین دوره مجلس خبرگان رهبری با اشاره به اقدامات صورت گرفته در شهرستان تهران، اظهار داشت: همزمان با ستاد انتخابات استان، فرمانداری هم تمهید مقدمات برگزاری انتخابات باشکوه و قانون‌مدار را آغاز کرده است.</p>
      <p>وی گفت: کمیته‌های هم‌تراز استان در فرمانداری تشکیل و براساس وظایف مصوب، اقدامات مربوطه در حال انجام است.</p>
      <p>فرماندار تهران افزود: بازبینی شعب اخذ رأی و جانمایی استقرار شعب جدید به اتمام رسیده است و در شعب بالای یکهزار و 300 رأی، پیش‌بینی استقرار شعبه جدید صورت پذیرفته است.</p>
      <p>فرهادی با اشاره به شرایط ویژه تهران و تعداد زیاد داوطلبان اظهارداشت: انتخابات تهران به لحاظ تعداد ثبت‌نام داوطلبان، شمارش و تجمیع آراء، شرایط خاص و منحصر به فرد خود را دارد.</p>
      <p>وی گفت: در خصوص سایت ثبت‌نام فرمانداری تهران هماهنگی‌هایی با مدیریت مجموعه مصلی انجام شده و در صورت تأیید نهایی، سایت ثبت‌نام فرمانداری تهران در سوله ورزشی مصلی تهران که در جنب فرمانداری واقع شده، انجام خواهد شد.</p>
      <p>معاون استاندار تهران افزود: نرم‌افزاری برای ثبت‌نام داوطلبین پیش‌بینی شده است که در صورت اخذ تأیید نهایی از سوی مراجع ذی‌ربط باعث تسریع کار داوطلبان خواهد شد.</p>
      <p>فرهادی ادامه داد: فرمانداری تهران وظیفه برگزاری انتخابات اقلیت‌های دینی را نیز به عهده دارد که تمهیدات لازم در این رابطه نیز اندیشیده شده است.</p>
      <p>وی با بیان اینکه برای آموزش 43 هزار نفر اعضای شعب نیز برنامه‌ریزی‌های لازم انجام شده است، اظهارداشت: با آغاز تقویم رسمی برنامه انتخابات، دوره‌های آموزشی براساس برنامه مدون در مناطق برگزار خواهد شد.</p>
      <p>فرماندار تهران در بخش دیگری از سخنانش گفت: اقدام دیگری که در رابطه با امر تسریع فرآیند ثبت‌نام داوطلبان انجام شده حضور نمایندگان ثبت احوال، وزارت علوم، حوزه علمیه و دانشگاه آزاد اسلامی برای بررسی اولیه مدارک ثبت‌نام شوندگان است که در سایت ثبت‌نام فرمانداری مستقر و بخشی از فرآیند ثبت‌نام و نقایص احتمالی در زمان ثبت‌نام به مراجعین اعلام خواهد شد.</p>
      <p>فرهادی افزود: در خصوص تدابیر و تمهیداتی که تاکنون در فرمانداری تهران اتخاذ شده است، همکاری و همراهی سازنده با هیئت نظارت در کلیه مراحل اقدامات صورت گرفته است.</p>
    </article>
  </body>
</html>