<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/vimatv/epistoli-gerapetriti-stous-ft-apolyta-paraplanitiko-to-dimosieyma-sas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T16:40:41+00:00"/>
    <meta property="og:title" content="Επιστολή Γεραπετρίτη στους FT: Απόλυτα παραπλανητικό το δημοσίευμά σας"/>
    <meta property="og:description" content="Σε δημοσίευμα με αφορμή την ψήφιση του Ποινικού Κώδικα, την προηγούμενη εβδομάδα, οι Financial Times εστίασαν σε μία συγκεκριμένη τροπολογία, αναφέροντας ότι είναι αντίθετη με τις διεθνείς πρακτικές για την καταπολέμηση της διαφθοράς και του ξεπλύματος χρήματος."/>
  </head>
  <body>
    <article>
      <h1>Επιστολή Γεραπετρίτη στους FT: Απόλυτα παραπλανητικό το δημοσίευμά σας</h1>
      <h2>Σε δημοσίευμα με αφορμή την ψήφιση του Ποινικού Κώδικα, την προηγούμενη εβδομάδα, οι Financial Times εστίασαν σε μία συγκεκριμένη τροπολογία, αναφέροντας ότι είναι αντίθετη με τις διεθνείς πρακτικές για την καταπολέμηση της διαφθοράς και του ξεπλύματος χρήματος.</h2>
      <address><time datetime="2019-11-18T16:40:41+00:00">18 Nov 2019, 16:40</time> by <a rel="author">ΤοΒΗΜΑ Team</a></address>
      <p>Απόλυτα παραπλανητικό χαρακτήρισε ο υπουργός Επικρατείας, Γιώργος Γεραπετρίτης, το άρθρο των Financial Times για τον Ποινικό Κώδικα, σε επιστολή του προς την εφημερίδα.</p>
      <p>Σε δημοσίευμα με αφορμή την ψήφιση του Ποινικού Κώδικα, την προηγούμενη εβδομάδα, οι Financial Times εστίασαν σε μία συγκεκριμένη τροπολογία, αναφέροντας ότι είναι αντίθετη με τις διεθνείς πρακτικές για την καταπολέμηση της διαφθοράς και του ξεπλύματος χρήματος.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Το δημοσίευμα αναφερόταν στην τροπολογία που προβλέπει ότι ξεπαγώνουν τα περιουσιακά στοιχεία των ύποπτων για εγκληματική απάτη και ξέπλυμα χρήματος, αν δεν δικαστούν εντός 18 μηνών.</p>
      <h3>Γεραπετρίτης: Ο Ποινικός Κώδικας ευθυγραμμίζει την Ελλάδα με την ΕΕ</h3>
      <p>Απαντώντας στο δημοσίευμα με επιστολή του, την οποία δημοσίευσαν οι Financial Times, o Γιώργος Γεραπετρίτης υπογραμμίζει ότι η εν λόγω τροπολογία προστέθηκε προκειμένου ο ελληνικός Ποινικός Κώδικας «να ευθυγραμμιστεί πλήρως με την Ευρωπαϊκή Σύμβαση για τα Δικαιώματα του Ανθρώπου και με τον Χάρτη Θεμελιωδών Δικαιωμάτων της ΕΕ. Πριν από την τροπολογία, οποιοσδήποτε πολίτης μπορούσε να στερηθεί την περιουσία του για μια απροσδιόριστη χρονική περίοδο, χωρίς να έχουν ασκηθεί διώξεις, απλά με την απόφαση ενός εισαγγελέα».</p>
      <figure>
        <img src="https://www.in.gr/wp-content/uploads/2019/11/gerapetr-517x600.jpg"/>
      </figure>
      <p>Ακόμη, ο κ. Γεραπετρίτης υπογραμμίζει, αναφερόμενος στο τι ίσχυε πριν από τη συγκεκριμένη αλλαγή στον Ποινικό Κώδικα: «Εξαιτίας δομικών ελλείψεων και μας αμυντικής προσέγγισης από την πλευρά των εισαγγελέων για να αποφευχθούν πιθανές κατηγορίες για απελευθέρωση περιουσιακών στοιχείων, ο προηγούμενος νόμος θα μπορούσε να είχε ως αποτέλεσμα όλοι οι πολίτες να υποφέρουν από υπερβολικούς περιουσιακούς περιορισμούς, χωρίς να ασκούνται διώξεις εναντίον τους, κάτι που θα ισοδυναμούσε με μια παραβίαση του κράτους δικαίου άγνωστη για τα ευρωπαϊκά νομικά συστήματα».</p>
      <p>Υπενθυμίζεται ότι το άρθρο των FT είχε προκαλέσει την αντίδραση της κυβέρνησης.</p>
      <p>«Επιπλέον, το άρθρο υποτιμά το βασικό γεγονός ότι ο νέος νόμος προβλέπει ότι εντός ενός χρονικού ορίου τριών μηνών από τη στιγμή που θα τεθεί σε εφαρμογή, ένα δικαστικό συμβούλιο αποτελούμενο από τρεις υψηλόβαθμους δικαστές θα αποφασίσει για τις εκκρεμείς υποθέσεις, για το αν θα ασκηθούν διώξεις και θα διατηρηθούν οι περιουσιακοί περιορισμοί ή αλλιώς θα απελευθερωθούν τα περιουσιακά στοιχεία από αχρείαστα κρατικά βάρη», καταλήγει ο κ. Γεραπετρίτης στην επιστολή του στους FT, για το δημοσίευμα που αφορούσε τον Ποινικό Κώδικα.</p>
      <h3>Τι έλεγε το δημοσίευμα</h3>
      <p>Η αλλαγή στην οποία αναφέρεται η εφημερίδα είναι αυτή που περιλαμβάνεται στην παράγραφο 2 του άρθρου 9 του νομοσχεδίου με τίτλο «Τροποποιήσεις Ποινικού Κώδικα, Κώδικα Ποινικής Δικονομίας και συναφείς διατάξεις» που ψηφίστηκε την Τετάρτη 13/11 στη Βουλή.</p>
      <p>Η συγκεκριμένη τροπολογία το άρθρο 42 του Ν. 4557/2018  (Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας (ενσωμάτωση της Οδηγίας 2015/849/EE) και άλλες διατάξεις), που ενσωμάτωσε στην ελληνική νομοθεσία σχετική οδηγίας της ΕΕ με αντικείμενο την «πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας, όπως αυτά τα αδικήματα ορίζονται κατωτέρω, καθώς και η προστασία του χρηματοπιστωτικού συστήματος από τους κινδύνους που ενέχουν».</p>
      <h3>Παρέμβαση Πέτσα</h3>
      <p>Απάντηση για το δημοσίευμα έδωσε ο κυβερνητικός εκπρόσωπος <a href="https://www.in.gr/tags/stelios-petsas/">Στέλιος Πέτσας</a>.</p>
      <p>Σύμφωνα με τον ίδιο, οι Financial Times δεν έλαβαν καθόλου υπόψιν την μεταβατική διάταξη για τις παρελθούσες υποθέσεις που δίνει χρονικό περιθώριο τριών μηνών στον ανακριτή ή στο δικαστικό συμβούλιο, να αποφασίσει αν θα συνεχίσει την έρευνα της υπόθεσης έως 18 μήνες.</p>
      <p>Τόνισε ακόμη πως έχει στείλει απαντητική επιστολή στους Financial Times και περιμένει τη δημοσίευσή της.</p>
      <p>Για την ίδια την διάταξη, ο κυβερνητικός εκπρόσωπος τόνισε ότι εναρμονίζει το ποινικό με το οικονομικό δίκαιο με βάση τη σύμβαση για την προστασία των δικαιωμάτων του ανθρώπου. Ειδικότερα εξήγησε ότι κάποιος κατηγορούμενος για κάποιο ποινικό αδίκημα μπορεί να προφυλακιστεί έως και 18 μήνες χωρίς να του έχει ασκηθεί δίωξη.</p>
      <p>Αντίθετα, για οικονομικά αδικήματα, το πάγωμα λογαριασμών ή οποιουδήποτε άλλου περιουσιακού στοιχείου, συνεχιζόταν για απεριόριστο χρονικό διάστημα.</p>
      <h3>ΣΥΡΙΖΑ: Διεθνής διασυρμός</h3>
      <p>Για το δημοσίευμα αυτό ο ΣΥΡΙΖΑ είχε επιτεθεί στην κυβέρνηση.</p>
      <p>«Οι αστείες δικαιολογίες της κυβέρνησης μετά τον διεθνή διασυρμό ουσιαστικά επιβεβαιώνουν το εξόφθαλμο σκάνδαλο», ανέφερε ο ΣΥΡΙΖΑ σε ανακοίνωση του με αφορμή τις δηλώσεις του κυβερνητικού εκπροσώπου, Στέλιου Πέτσα, σχετικά με το δημοσίευμα των «Financial Times».</p>
      <p>Το κόμμα της αξιωματικής αντιπολίτευσης θέτει ερωτήματα προς τον κ. Μητσοτάκη και τονίζει ότι ο πρόεδρος του ΣΥΡΙΖΑ «δεν θα κουραστεί» να επανακαταθέτει την ερώτηση που κατέθεσε προς τον πρωθυπουργό και να τον περιμένει στη Βουλή για να απαντήσει.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>