<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/usr-bucuresti-gabriela-firea-organizeaza-cel-mai-scump-targ-de-craciun-din-ultimii-ani-de-1-2-milioane-euro-18592517"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T16:22:26+00:00"/>
    <meta property="og:title" content="USR Bucureşti: Gabriela Firea organizează cel mai scump Târg de Crăciun din ultimii ani, de 1,2 milioane euro"/>
    <meta property="og:description" content="USR Bucureşti o acuză pe Gabriela Firea că organizează cel mai scump Târg de Crăciun din ultimii patru ani şi cel mai scump din istoria Bucureştiul. Filiala susţine că Primăria Capitalei cheltuie 1,2 milioane de euro pentru organizarea Târgului de Crăciun din acest an."/>
  </head>
  <body>
    <article>
      <h1>USR Bucureşti: Gabriela Firea organizează cel mai scump Târg de Crăciun din ultimii ani, de 1,2 milioane euro</h1>
      <address><time datetime="2019-11-18T16:22:26+00:00">18 Nov 2019, 16:22</time> by <a rel="author">Diana Grigore, Mediafax</a></address>
      <p>USR Bucureşti o acuză pe Gabriela Firea că organizează cel mai scump Târg de Crăciun din ultimii patru ani şi cel mai scump din istoria Bucureştiul. Filiala susţine că Primăria Capitalei cheltuie 1,2 milioane de euro pentru organizarea Târgului de Crăciun din acest an.</p>
      <p>„Record absolut! Gabriela Firea organizează cel mai scump Târg de Crăciun din ultimii 4 ani şi, foarte probabil, cel mai scump din istoria Bucureştiul. 5,6 milioane de lei (1,2 milioane de euro) însumează achiziţiile aflate în derulare pe care le face municipalitatea pentru Târgul de Crăciun din acest an. Iar suma va creşte pe măsură ce ne apropiem de luna decembrie. În plus, aceste contracte nu cuprind onorariile artiştilor care, în mod ilegal, sunt ţinute la secret de CREART. Spre comparaţie, în 2018, Târgul de Crăciun a costat municipalitatea 850.000 de euro, iar în 2017, 800.000 de euro.În timp ce ţevile RADET crapă peste tot în Bucureşti, iar banii de la obiectivele de investiţii se taie sistematic, Gabriela Firea continuă să risipească sume enorme pe târguri, bâlciuri şi concerte”, se arată într-o postare a USR, de pe Facebook.</p>
      <p>Filiala USR Bucureşti precizează că Primăria Capitalei trebuia să le ofere cetăţenilor serviciile de calitate, apoi distracţie.</p>
      <p>„USR Bucureşti consideră că astfel de manifestări au un cost mult prea mare în raport cu beneficiile pe care le furnizează cetăţenilor. Divertismentul este binevenit, dar o administraţie modernă trebuie în primul rând să ofere servicii de calitate cetăţenilor şi abia apoi să-i distreze. Gabriela Firea face exact invers şi speră ca distracţia să acopere falimentul edilitar în care a împins Bucureştiul”, au adăugat membrii USR Bucureşti.</p>
      <p>Primăria Capitalei, prin Centrul de Creaţie, Artă şi Tradiţie al Municipiului Bucureşi (creart) organizează Târgul de Crăciun Oficial al Capitalei, între 28 noiembrie şi 26 decembrie, în Piaţa Constituţiei.</p>
    </article>
  </body>
</html>