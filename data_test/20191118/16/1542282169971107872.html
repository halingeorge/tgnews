<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/anapantexh-xorhgikh-sumfwnia-doe-airbnb"/>
    <meta property="og:site_name" content="euronews"/>
    <meta property="article:published_time" content="2019-11-18T16:26:40+00:00"/>
    <meta property="og:title" content="Αναπάντεχη χορηγική συμφωνία ΔΟΕ- Airbnb"/>
    <meta property="og:description" content="Θα καλύψει πέντε Ολυμπιακούς και Παραολυμπιακούς Αγώνες κατά τα επόμενα εννέα χρόνια"/>
  </head>
  <body>
    <article>
      <h1>Αναπάντεχη χορηγική συμφωνία ΔΟΕ- Airbnb</h1>
      <address><time datetime="2019-11-18T16:26:40+00:00">18 Nov 2019, 16:26</time> by <a rel="author">Klelia Avatagelou</a></address>
      <figure>
        <img src="https://static.euronews.com/articles/stories/04/30/74/36/773x435_cmsv2_b38e8ccb-373a-5c7c-af7d-a44fbc062331-4307436.jpg"/>
      </figure>
      <p>Η διαδικτυακή εταιρεία ενοικίασης κατοικιών Airbnb Inc εντάχθηκε στους κορυφαίους ολυμπιακούς χορηγούς της ΔΟΕ, σε μια συμφωνία που θα έχει διάρκεια από τους Ολυμπιακούς Αγώνες του επόμενου έτους στο Τόκιο μέχρι το 2028.</p>
      <p><i>«Αυτή η πρωτοποριακή εταιρική σχέση στηρίζει τη στρατηγική μας για να διασφαλίσουμε ότι η αποτελεσματική διοργάνωση των Ολυμπιακών Αγώνων θα είναι βιώσιμη και ότι θα αφήσει μια κληρονομιά στην κοινότητα υποδοχής»</i>, δήλωσε ο Πρόεδρος της ΔΟΕ, Τόμας Μπαχ.</p>
      <p>Η Airbnb ανέφερε ότι η συνεργασία με τη Διεθνή Ολυμπιακή Επιτροπή (IOC) θα καλύψει πέντε Ολυμπιακούς και Παραολυμπιακούς Αγώνες κατά τα επόμενα εννέα χρόνια. Οι οικονομικές λεπτομέρειες της εταιρικής σχέσης δεν κοινοποιήθηκαν.</p>
      <p>Η συμφωνία αυτή σχεδιάστηκε για να βοηθήσει στη μείωση του κόστους που σχετίζεται με τη φιλοξενία της διοργάνωσης.</p>
      <p><i>«Η Ολυμπιακή μας συνεργασία θα διασφαλίσει ότι οι Αγώνες θα είναι οι πιο ανοιχτοί σε όλους και οι πιο βιώσιμοι και ότι θα αφήσουν μια θετική κληρονομιά για τους αθλητές και τις κοινότητες υποδοχής»</i>, τόνισε από την πλευρά της η Airbnb.</p>
      <p>Η Airbnb υποστήριξε στο παρελθόν τους Ολυμπιακούς Αγώνες του Ρίο 2016 και τους Χειμερινούς Ολυμπιακούς Αγώνες της Πιοντσάνγκ 2018 ως εγχώριος χορηγός.</p>
      <p>Πρόσφατη έρευνα του Παγκόσμιου οικονομικού Φόρουμ έδειξε ότι κατά του αγώνες του Ρίο 2016, η πρόσθετη δυναμικότητα για τους επισκέπτες μέσω της πλατφόρμας Airbnb <b>ισοδυναμούσε με 257 ξενοδοχεία</b>, εξασφαλίζοντας 27 εκατομμύρια δολάρια Αμερικής σε άμεσα έσοδα για τους οικοδεσπότες.</p>
      <p>Η δήμαρχος του Παρισιού, Αν Ινταλγκό έγραψε την Παρασκευή επιστολή προς τον πρόεδρος της ΔΟΕ, Τόμας Μπαχ, «για να τον προειδοποιήσει για τους κινδύνους και τις συνέπειες» αυτής της χορηγικής συμφωνίας, η οποία καλύπτει χρονικά τους θερινούς αγώνες στο Παρίσι το 2024.</p>
      <p>Αυτή η περίοδος καλύπτει επίσης τους θερινούς αγώνες του Λος Άντζελες το 2028, καθώς και τους Χειμερινούς Ολυμπιακούς Αγώνες στο Πεκίνο το 2022 και του Μιλάνου τέσσερα χρόνια αργότερα.</p>
      <p>Ο Πρόεδρος της ΔΟΕ Τόμας Μπαχ δήλωσε ότι η συμφωνία χορηγίας δεν θα αντικαταστήσει το παραδοσιακό Ολυμπιακό χωριό όπου θα διαμένουν οι αθλητές, αλλά θα βασίζεται σε εγγύηση διαμονής για τους επισκέπτες, οικογένειες αθλητών και αξιωματούχων και θα μειώσει την ανάγκη κατασκευής νέων ξενοδοχείων.</p>
    </article>
  </body>
</html>