<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/reasons-increasing-gasoline-price-iran-higher-than-world-market"/>
    <meta property="og:site_name" content="euronews"/>
    <meta property="article:published_time" content="2019-11-18T16:39:43+00:00"/>
    <meta property="og:title" content="دولت در دور باطل؛ چرا بنزین در ایران ۶۰۰ برابر بازار جهانی گران شد؟"/>
    <meta property="og:description" content="چرا در حالی که قیمت جهانی هر لیتر بنزین در فاصله سال‌های ۱۳۵۷ تا ۱۳۹۸ نزدیک به ۵ برابر شده، قیمت ریالی آن در ایران ۳ هزار برابر شده است؟"/>
  </head>
  <body>
    <article>
      <h1>دولت در دور باطل؛ چرا بنزین در ایران ۶۰۰ برابر بازار جهانی گران شد؟</h1>
      <address><time datetime="2019-11-18T16:39:43+00:00">18 Nov 2019, 16:39</time> by <a rel="author">یورونیوز فارسی </a></address>
      <p>چرا در حالی که قیمت جهانی هر لیتر بنزین در فاصله سال‌های ۱۳۵۷ تا ۱۳۹۸ نزدیک به ۵ برابر شده، قیمت ریالی آن در ایران ۳ هزار برابر شده است؟</p>
      <p>دولت‌ها در ایران به ویژه از ۴۱ سال گذشته برای جبران کسری بودجه فزاینده ناشی از صعود هزینه‌ها و نرخ تورم سالانه، به افزایش نرخ خدمات و کالاهای عمومی و فروش گران‌تر دلار روی آورده‌اند، سیاستی که آنها را وارد یک دور باطل بی‌پایان کرده است.</p>
      <p>هر چند کسری بودجه دولت با رشد قیمت فروش دلار به طور موقت تامین می‌شود ولی موجب رشد قاچاق سوخت و هزینه دولت برای پوشش تفاوت قیمت داخلی و جهانی حامل‌های انرژی می‌شود، در نتیجه دولت دست به افزایش قیمت حامل‌های انرژی می‌زند که خود به شکل‌گیری موج جدید تورمی و افت ارزش ریال دامن می‌زند.</p>
      <p>تشدید رشد نرخ تورم و افت ارزش ریال، هزینه‌های دولت پرخرج ایران را با شتاب بیشتری افزایش می‌دهد و کسری بودجه دولت را اضافه می‌کند، امری که موجب اجرای دوباره سیاست افزایش نرخ فروش دلار(تضعیف ریال) می‌شود و همین امر بار دیگر فاصله قیمت داخلی حامل‌های انرژی با بازار جهانی را افزایش می‌دهد و دولت برای کاهش هزینه پوشش فاصله این دو نرخ، خود را ناگزیر از افزایش حامل‌های انرژی می‌بیند.</p>
      <p>البته دولت‌ها پوشش فاصله دو نرخ داخلی و جهانی حامل‌های انرژی را به عنوان «یارانه دولت به مردم» تفسیر کرده، در حالی که این شکاف به دلیل تضعیف ارزش ریال و رشد نرخ تورم بروز می‌کند که کاملا متاثر از سیاست‌های و عملکرد اقتصادی دولت است.</p>
      <p>بنابراین در حالی که قیمت جهانی هر لیتر بنزین از حدود ۰.۲ دلار(۲۰ سنت) در سال ۱۳۵۷ به نزدیکی ۱ دلار رسیده، بهای بنزین در ایران طی ۴۱ سال گذشته تحت تاثیر افزایش ۱۴۶۰ برابری شاخص تورم و ۱۲۵۰ برابر شد نرخ دلار آزاد، ۳ هزار برابر شده است. جهشی که با ادامه رشد نرخ تورم و صعود قیمت دلار طی ماه‌ها و سال‌های آینده می‌تواند بیشتر و بیشتر شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/17/gold-coin-price-dollar-euro-rate-against-rial-iran-open-market">دلار بر روی موج گرانی؛ ۸.۷ درصد رشد قیمت بنزین خنثی شد</a>
        </li>
        <li>
          <a href="https://farsi.euronews.com/2019/11/17/compare-iran-gasoline-price-increasing-demonstrations-with-other-countries">مقایسه قدرت خرید بنزین در ایران و سایر کشورهای درگیر اعتراض‌های خیابانی</a>
        </li>
      </ul>
    </article>
  </body>
</html>