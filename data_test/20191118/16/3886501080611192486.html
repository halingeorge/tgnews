<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119486-antic-histerija-u-redovima-opozicije-narusava-dostojanstvo-srbije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T16:40:04+00:00"/>
    <meta property="og:title" content="Antić: Histerija u redovima opozicije narušava dostojanstvo Srbije"/>
    <meta property="og:description" content="Član rukovodstva Socijalističke partije Srbije i ministar energetike Aleksandar Antić izjavio je danas da je deo opozicije oko Saveza za Srbiju &quot;ušao u političku histeriju&quot;, gazeći minimum ljudskog i državnog dostojanstva napadima na predsednika Republike, na njen Ustav i njene međunarodne pravne temelje.&quot;Kako drugačije objasniti zluradost i priželjkivanje najveće nesreće nakon vesti da je predsednik Republike Aleksandar Vučić primljen u bolnicu zbog zdravstvenih smetnji? Ne postoji ljudski, a kamoli politički razlog da se bilo ko raduje nečijim zdravstvenim problemima&quot;, piše u izjavi Antića. Prema njegovim rečima, jedna stvar je nemati politiku i podršku građana, kao što ih nema Savez za Srbiju, ali &quot;neljudski je priželjkivati smrt predsednika Vučića kao šansu za politički uspon, što su mnogi aktivisti i funkcioneri ovog saveza učinili proteklih dana&quot;. &quot;Šta je nego poziv na gaženje Ustava kada iz istog saveza pozivaju na odlaganje redovnih parlamentarnih izbora, pod bilo kakvim izgovorom. Civilizovan svet, kome…"/>
  </head>
  <body>
    <article>
      <h1>Antić: Histerija u redovima opozicije narušava dostojanstvo Srbije</h1>
      <address>
        <time datetime="2019-11-18T16:40:04+00:00">18 Nov 2019, 16:40</time>
      </address>
      <p><b>Član rukovodstva Socijalističke partije Srbije i ministar energetike Aleksandar Antić izjavio je danas da je deo opozicije oko Saveza za Srbiju "ušao u </b><b>političku histeriju", gazeći minimum ljudskog i državnog dostojanstva napadima na predsednika Republike, na njen Ustav i njene međunarodne pravne temelje.</b><br/><br/>"Kako drugačije objasniti zluradost i priželjkivanje najveće nesreće nakon vesti da je predsednik Republike Aleksandar Vučić primljen u bolnicu zbog zdravstvenih smetnji? Ne postoji ljudski, a kamoli politički razlog da se bilo ko raduje nečijim zdravstvenim problemima", piše u izjavi Antića. <br/><br/>Prema njegovim rečima, jedna stvar je nemati politiku i podršku građana, kao što ih nema Savez za Srbiju, ali "neljudski je priželjkivati smrt predsednika Vučića kao šansu za politički uspon, što su mnogi aktivisti i funkcioneri ovog saveza učinili proteklih dana". <br/><br/>"Šta je nego poziv na gaženje Ustava kada iz istog saveza pozivaju na odlaganje redovnih parlamentarnih izbora, pod bilo kakvim izgovorom. Civilizovan svet, kome pripada i naša zemlja, ne želi niti može da ulazi u ovakve avanture kakve predlažu iz saveza Đilasa, Obradovića i Jeremića, jer Srbija je ozbiljna, pravna i demokratska država koja funkcioniše samo na osnovu svog Ustava i zakona, nikako po željama ostrašćene političke manjine", izjavio je Antić. <br/><br/>On je upitao i "šta je nego kaljanje međunarodnog ugleda Srbije, a naročito njenog pravnog poretka" kada je optužujete da je "izvozila oružje islamskim teroristima, kao što kaže Vuk Jeremić". <br/><br/>"Bar bi on morao da ima minimum poštovanja za svoju državu, budući da je nekada bio član njene vlade i zahvaljujući kojoj je bio na visokoj funkciji u UN, umesto što protiv Srbije iznosi najteže moguće optužbe uprkos svim dokazima koji govore suprotno", rekao je Antić. <br/><br/>On je izjavio da je reč o "očajničkim potezima Đilasovog, Obradovićevog i Jeremićevog saveza, da potpuno odsustvo politike i programa nadoknade najtežim optužbama na račun sopstvene države, koju navodno žele da predvode".</p>
    </article>
  </body>
</html>