<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152463-ia-ne-hochu-ihaty-v-polschu-krasche-buty-poganym-haziainom-chym-dobrym-najmytom--volynianyn-iakyj-trymaie-30-koriv-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T16:39:00+00:00"/>
    <meta property="og:title" content="«Я не хочу їхати в Польщу, краще бути поганим хазяїном, чим добрим наймитом», – волинянин, який тримає 30 корів. ВІДЕО"/>
    <meta property="og:description" content="У господарстві волинянина Леоніда Борейко із села Баківці Луцького району - 30 корів."/>
  </head>
  <body>
    <article>
      <h1>«Я не хочу їхати в Польщу, краще бути поганим хазяїном, чим добрим наймитом», – волинянин, який тримає 30 корів. ВІДЕО</h1>
      <address>
        <time datetime="2019-11-18T16:39:00+00:00">18 Nov 2019, 16:39</time>
      </address>
      <p>У господарстві волинянина <b>Леоніда Борейко</b> із села Баківці Луцького району - 30 корів. <br/><br/>Майже половина корівок - викуплені у селян, які (з різних причин) відмовились тримати корову, - про це йдеться у сюжеті <a href="https://vo.suspilne.media/news/47475">"Суспільного"</a>.<br/><br/>Ветеринар за професією, каже: настільки любить корів, що погоджується доглядати рогатих, коли власники збираються віддавати їх на м’ясо.<br/><br/>"Її на м’ясо хотіли здати, вона така худа була, я помаленьку її виходив, а цю теж я в людей купив, це теж з Радомишля, це з Баківців, а це моя вигодована", - каже Леонід Борейко.<br/><br/>«Він робить вдень і вночі, він не спить, бо то все треба попорати. Так колись ще робили, як він тепер робить все вручну, а тепер він все вручну: гній викидає, мусить накосити, привести», - розповіла сусідка <b>Ганна Ящук</b>.</p>
      <figure>
        <img src="http://www.volynpost.com/img/modules/news/d/4b/32ab6683ce92f32cc7292a71588024bd/cb-file556.png"/>
      </figure>
      <p>Господар розповідає: за 10 років кількість корів у селі Баківці зменшилась в чотири рази.<br/><br/>«Раніше було 120 корів, а зараз осталося 30 корів, без моїх. Люди не хочуть тримати! Не хочуть, абсолютно! На нашій вулиці ні одної корови немає. Це важко! Не прибутково! Це лежнями поставали, бо я їм доказую, що можна займатися, а вони не хочуть просто не хочуть і кажуть що погано жити. Але можна заробляти, я заробляю, мені подобається, я не хочу їхати ні в Польщу, нікуди, краще бути поганим хазяїном, чим добрим наймитом», - зауважив фермер.<br/><br/>«Хороший хазяїн, корів має певно зо 20 - 30, землі має багато бо ж багато корів то треба, молоко продає, по селі збирає і в Луцьк возить кожного дня, хазяїн на 100! На ціле село такого нема!», - каже сусідка <b>Катерина Фарина</b>.</p>
      <figure>
        <img src="http://www.volynpost.com/img/modules/news/a/bb/cb91e70fd1486197c9291900ef5edbba/cb-file558.png"/>
      </figure>
      <p>Допомагають по господарству чоловіку дружина, донька і син-школяр. Навідуються і сусіди: хто з проханням, хто за порадою по лікуванню худоби, хто по молоко.<br/><br/>«Складається таке враження що він не спить. Настільки в нього енергії! Дай Боже, щоб він бігав, ходив, гонився, не тільки до 50ти, а до 100 літ! Щоб він, такий молодий, завзятий, щоб нас виручав, молоко продавав, і сири і масло, а в кого треба то при потребі щоб забирав корови, як забрав в мене, четверо зразу. Не очікувала. Сказав - приводь, забираю, тому що в один момент ми змушені були продати», - зазначила селянка <b>Віра Шабала</b> (продала своїх корів Леоніду Борейку). <br/><br/>Молоко чоловік вже багато років возить до Луцька. Тут має постійних клієнтів, які від ранку чекають на його автівку з охолодженим молоком.</p>
      <figure>
        <img src="http://www.volynpost.com/img/modules/news/a/bb/cb91e70fd1486197c9291900ef5edbba/cb-file560.png"/>
      </figure>
      <figure>
        <img src="http://www.volynpost.com/img/modules/news/d/4b/32ab6683ce92f32cc7292a71588024bd/cb-file557.png"/>
      </figure>
      <p>«Я банку покупаю. Цього чоловіка, фермера, знаю вже більше п’яти років і купую в нього молоко. То сьогодні так попало що в пляшку, а так я беру трьох літрову банку два рази на тиждень. Зимою чергу займаємо в 7 годин ранку, бо молоко хороше, ніколи за 5 років не було зброїв. Молоко якісне, ніколи немає запаху. Бажаю, щоб Леонід і надалі так виконував свої обов’язки перед жителями Луцька», - розповів лучанин <b>Микола Маркусь</b>.</p>
      <figure>
        <iframe src="https://www.youtube.com/embed/nDBeKuiXuq0" width="750" height="422" data-service="Youtube" scrolling="no"/>
      </figure>
    </article>
  </body>
</html>