<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520431-vetsina-kovu-ze-statnich-rezerv-nyni-zlevnuje-a-zlevnovat-bude-neni-idealni-doba-na-jejich-prodej/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T16:53:36+00:00"/>
    <meta property="og:title" content="Většina kovů ze státních rezerv nyní zlevňuje a zlevňovat bude. Není ideální doba na jejich prodej"/>
    <meta property="og:description" content="Podle Správy státních hmotných rezerv jsou součástí těchto rezerv kovy měď, hliník, nikl, olovo a zinek."/>
  </head>
  <body>
    <article>
      <h1>Většina kovů ze státních rezerv nyní zlevňuje a zlevňovat bude. Není ideální doba na jejich prodej</h1>
      <address><time datetime="2019-11-18T16:53:36+00:00">18 Nov 2019, 16:53</time> by <a rel="author">Markéta Höfferová</a></address>
      <p>
        <b>Podle Správy státních hmotných rezerv jsou součástí těchto rezerv <a href="https://www.kurzy.cz/komodity/drahe-kovy/">kovy</a> měď, hliník, nikl, olovo a zinek.</b>
      </p>
      <p>V letošním třetím čtvrtletí se ukazatel Světové banky, který zahrnuje právě <a href="https://www.kurzy.cz/komodity/drahe-kovy/">kovy</a> a jejich cenový vývoj na globálním trhu, propadl o necelá dvě procenta, po dvou čtvrtletích vzestupných. Tento pokles je dán ztrátou dynamiky celosvětové průmyslové výroby, například v oblasti automobilové produkce, důsledky obchodní války Číny a USA a ustupováním obav z nedostatečné nabídky některých kovů. V <a href="https://www.kurzy.cz/finance/2020/">roce 2020</a> podle prognózy Světové banky ceny kovů poklesnou o zhruba půldruhé procento po letošním očekávaném propadu čítajícím pět procent. Přitom jak pro letošek, tak zejména pro <a href="https://www.kurzy.cz/finance/2020/">rok 2020</a> převažují rizika ještě výraznějšího poklesu cen kovů.</p>
      <p>Cena <b>mědi</b> se v ve třetím čtvrtletí propadla o zhruba pět procent, čímž navázala na pokles ve druhém čtvrtletí. <b>Hliník</b> ve třetím čtvrtletí zlevnil o necelá dvě procenta, jeho cena se snížila již páté čtvrtletí v řadě. Za celý letošní rok se ceny hliníku pravděpodobně propadnou o přibližně patnáct procent, v příštím roce pak o necelá dvě procenta. Naopak na vzestupu je cena <b>niklu</b>, která by se letos měla zvednout o necelých osm procent. Důvodem je rozhodnutí indonéských úřadů uspíšit zákaz <a href="https://www.kurzy.cz/cnb/ekonomika/vyvoz-fob/">vývozu</a> niklové rudy ze země již na leden <a href="https://www.kurzy.cz/finance/2020/">2020</a>, o dva roky dříve, než bylo původně plánováno. <b>Olovo</b> ve třetím čtvrtletí zdražovalo, o necelých osm procent, čímž ale víceméně jen kompenzovalo předchozí ztrátu z druhého čtvrtletí. Za celý letošní rok olovo zlevní o zhruba dvanáct procent, v příštím roce o procento. Cena <b>zinku</b> se ve třetím čtvrtletí citelně propadla, o takřka patnáct procent. Letos zinek podle Světové banky zlevní o přibližně dvanáct procent, v <a href="https://www.kurzy.cz/finance/2020/">roce 2020</a> o necelých pět procent.</p>
      <p>Většina kovů, které jsou součástí tuzemských státních rezerv, tedy nyní zlevňuje a zlevňovat bude i v roce příštím. Z tohoto hlediska tedy není ideální doba na prodej. Ideální je vyčkat na vzestup cyklu trhu s <a href="https://www.kurzy.cz/komodity/drahe-kovy/">kovy</a> a pak případně prodávat, což ale předpokládá citelnější celosvětové ekonomické oživení. Takové oživení však zřejmě dříve či později nastane. Klíčová je kondice Číny a výkon globálního automobilového sektoru. Ani Čína, ani výroba aut nyní zářný výkon nepodávají, byť je otázka – vyvstávající při zohlednění probíhajících strukturálních a technologických změn jak v čínské <a href="https://www.kurzy.cz/makroekonomika/">ekonomice</a>, tak v automobilovém <a href="https://www.kurzy.cz/makroekonomika/prumysl/">průmyslu</a> – zda se silná poptávka vrátí na svoji úroveň z vrcholu probíhajícího cyklu. I při zohlednění rizika, že tomu tak nebude, se nyní jeví jako prozíravější varianta s prodejem kovů posečkat.</p>
      <p>
        <b>
          <i>Lukáš Kovanda, Ph.D.<br/>Hlavní ekonom, CZECH FUND</i>
        </b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/392069-vyroba-zlevnuje-a-zlevnuje/"/>
        <a href="https://www.kurzy.cz/zpravy/146189-ropa-a-drahe-kovy-zlevnuji-po-zpevneni-dolaru/"/>
        <a href="https://rejstrik-firem.kurzy.cz/48133990/sprava-statnich-hmotnych-rezerv/nazory-diskuze-forum/"/>
        <a href="https://oz.kurzy.cz/cr-sprava-statnich-hmotnych-rezerv/"/>
        <a href="https://zpravy.kurzy.cz/334260-vetsina-statnich-fondu-by-se-mela-zrusit-navrhuje-nku/"/>
        <a href="https://www.kurzy.cz/zpravy/nazory/A-V-T-25564/"/>
        <a href="https://www.kurzy.cz/zpravy/360154-statni-dluhopisy-drive-bezrizkovy-zisk-nyni-bezziskove-riziko-preneste-pozornost-jinam/"/>
        <a href="https://prace.kurzy.cz/sprava-statnich-hmotnych-rezerv-48133990-firma/"/>
        <a href="https://www.kurzy.cz/zpravy/396111-babis-rozpousteni-statnich-rezerv-se-nekona/"/>
        <a href="https://www.kurzy.cz/tema/detail/stem-vetsina-cechu-je-na-svou-statni-prislusnost-pysna-ale-1371265.html"/>
        <a href="https://prace.kurzy.cz/urad-prace/volna-mista/sprava-statnich-hmotnych-rezerv-48133990-firma/odborni-administrativni-pracovnici-a-asistenti-334/"/>
        <a href="https://rejstrik-firem.kurzy.cz/48133990/sprava-statnich-hmotnych-rezerv/statisticky-urad/"/>
      </related>
    </article>
  </body>
</html>