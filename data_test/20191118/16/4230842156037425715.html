<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191118-protesty-v-gonkonzi-chogo-vymagayut-mitynguvalnyky-i-yaka-sytuatsiya-zaraz/?utm_source=telegram&amp;utm_medium=social&amp;utm_campaign=live"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T16:14:14+00:00"/>
    <meta property="og:title" content="Протести в Гонконзі: чого вимагають мітингувальники і яка ситуація зараз"/>
    <meta property="og:description" content="Протести в Гонконзі тривають ще з літа 2019 року. Які причини акцій протесту та чому вони тривають так довго – читайте на Фактах ICTV."/>
  </head>
  <body>
    <article>
      <h1>Протести в Гонконзі: чого вимагають мітингувальники і яка ситуація зараз</h1>
      <address>
        <time datetime="2019-11-18T16:14:14+00:00">18 Nov 2019, 16:14</time>
      </address>
      <p>Протести в Гонконзі тривають ще з літа 2019 року. Які причини акцій протесту та чому вони тривають так довго – читайте на Фактах ICTV.</p>
      <p>Гонконг – це особливий адміністративний район. З 1997 року він має автономний статус від Китаю. Вони співіснують за принципом одна країна – дві системи.</p>
      <p>У Гонконзі свої закони, навіть вважається, що права і свободи його жителів захищені краще, ніж на материковому Китаї.</p>
      <p>Активна фаза протестів тут розпочалася в серпні. Тоді проти мітингувальників поліція почала застосовувати сльозогінний газ. Сьогодні в Гонконзі місцевий Політехнічний університет став лінією фронту, а правоохоронці погрожують застосувати бойові патрони.</p>
      <figure>
        <iframe data-src="https://twitter.com/robindbrant/status/1196303869656981504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Чого вимагають протестувальники</b>
      </p>
      <p>Спочатку вони вимагали скасувати поправку до закону, яка б дозволила екстрадувати людей з Гонконгу до материкового Китаю. У жовтні цю вимогу виконали, але протестів це не зупинило.</p>
      <p>Вимоги доповнилися такими:</p>
      <ul>
        <li>зменшення політичного тиску та впливу Китаю і проведення демократичних реформ;</li>
        <li>надання жителям права самостійно обирати керівництво адміністрації;</li>
        <li>розслідування випадків насильства силовиків над протестувальниками;</li>
        <li>відставка глави адміністрації Гонконгу Керрі Лам;</li>
        <li>звільнення всіх політв’язнів та заарештованих.</li>
      </ul>
      <p>
        <b>Чому ситуація почала загострюватися</b>
      </p>
      <p>14 листопада, лідер Китайської Народної Республіки Сі Цзіньпін виступив з вимогою покласти край насильству і відновити порядок.</p>
      <p>Світові ЗМІ повідомляють, що після цього в Гонконзі з’явилися <b>китайські солдати</b> в цивільному одязі і почали розбирати барикади на вулицях міста.</p>
      <figure>
        <iframe src="https://www.youtube.com/embed/tNOjdbnc6Vs" width="560" height="315" data-service="Youtube" scrolling="no"/>
      </figure>
      <p>Зі свого боку, уряд Гонконгу заявив, що <b>не звертався за допомогою до армії КНР</b> і назвав її солдатів добровольцями.</p>
      <p>Демонстранти заявили про побоювання розгону протестів китайською армією.</p>
      <p><b>Читайте:</b> <a href="https://fakty.com.ua/ua/svit/20191118-shturm-universytetu-i-skasuvannya-zakonu-shho-vidbuvayetsya-v-gonkonzi/">Штурм університету і скасування закону: що відбувається в Гонконзі</a></p>
      <p>
        <b>Яка ситуація в Гонконзі зараз</b>
      </p>
      <p>Від минулого тижня кілька сотень студентів та інших протестувальників заблокували Політехнічний інститут.</p>
      <p>Щоб не дати поліції і спецназу Гонконгу підійти до будівлі університету, демонстранти підпалили барикади на найближчому пішохідному мосту, а потім влаштували масштабну пожежу біля одного із входів до будівлі.</p>
      <p>Також у правоохоронців <b>кидали коктейлі Молотова</b>, а кілька демонстрантів <b>обстрілювали їх з даху університету з лука зі стрілами</b>.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmilkjojo%2Fvideos%2F10221705760419577%2F&amp;show_text=0&amp;width=560" width="560" height="299" data-service="Facebook" scrolling="no"/>
      </figure>
      <p>Тисячі протестувальників намагалися вийти з оточеної будівлі Політехнічного університету. Але правоохоронці у відповідь використали сльозогінний газ і почали масові затримання.</p>
      <figure>
        <iframe data-src="https://twitter.com/Segozavr/status/1195961705571987456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Наразі відомо мінімум про <b>40 постраждалих демонстрантів</b> і понад <b>400 затриманих у районі університету</b>. За останні тижні <b>дві людини загинули</b> – це перші жертви протестів у місті.</p>
      <p>Через загострення ситуації в Гонконзі <b>закрили школи і дитсадки</b>, а <b>кілька університетів достроково завершили семестр</b> і відправили по домівках іноземних студентів.</p>
      <p>Раніше Факти ICTV писали, що <a href="https://fakty.com.ua/ua/svit/20191114-protesty-v-gonkonzi-mitynguvalnyky-strilyayut-z-lukiv-i-arbaletiv/">мітингувальники в Гонконзі</a> стріляють з луків і арбалетів.</p>
      <p><b>Фото:</b> <a href="https://twitter.com/robindbrant/status/1196303869656981504">Robin Brant</a></p>
    </article>
  </body>
</html>