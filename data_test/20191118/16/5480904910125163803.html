<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prestupkova-novela-ma-omezit-petardy-na-stadionech/1822532?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T16:29:00+00:00"/>
    <meta property="og:title" content="Přestupková novela má omezit petardy na stadionech"/>
    <meta property="og:description" content="Praha - Zákaz vstupu na stadiony za používání pyrotechniky či lepší součinnost úřadů při ochraně dětí před domácím násilím obsahuje novela zákona o přestupcích, kterou podle tiskového odboru Strakovy akademie schválila vláda. Nové znění zákona, které připravilo ministerstvo vnitra, má také zjednodušit agendu spojenou s přestupky."/>
  </head>
  <body>
    <article>
      <h1>Přestupková novela má omezit petardy na stadionech</h1>
      <address><time datetime="2019-11-18T16:29:00+00:00">18 Nov 2019, 16:29</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zákaz vstupu na stadiony za používání pyrotechniky či lepší součinnost úřadů při ochraně dětí před domácím násilím obsahuje novela zákona o přestupcích, kterou podle tiskového odboru Strakovy akademie schválila vláda. Nové znění zákona, které připravilo ministerstvo vnitra, má také zjednodušit agendu spojenou s přestupky.</p>
      <p>Novela stanovuje pravidla šetrného výslechu svědka mladšího 15 let a informační povinnost správního orgánu vůči orgánu sociálně-právní ochrany dětí v případě, že byl přestupek vykazující znaky užití násilí v rodině nebo v partnerském vztahu spáchán na dítěti nebo před dítětem.</p>
      <p>S pokutami od 10.000 korun do 50.000 korun (100.000 korun v případě opakovaného přestupku) novela počítá pro postihy za použití pyrotechniky při sportovních utkáních, a to i mimo místo zápasu. Pachatelům má hrozit i zákaz vstupu na stadiony. Aby měly správní úřady možnost kontroly recidivy, navrhují autoři návrhu nový typ přestupku zapisovat do rejstříku trestů.</p>
      <p>V praxi bude prokazování tohoto přestupku podle návrhu obdobné jako u trestné činnosti spjaté s projevy diváckého násilí, které se nemusí přímo vázat na místo sportovní akce, ale na souvislost s návštěvou sportovní akce. "Podmínkou spáchání tohoto přestupku přitom nemusí být to, že se fanoušek chce sportovního utkání skutečně zúčastnit a být na stadionu přímo přítomen," uvádí. Postižitelní by měli být podle autorů návrhu i ti, kteří se cíleně vyhýbají hromadným přesunům, aby je nemohla sledovat policie.</p>
      <p>Výši pokuty od 10.000 korun do 50.000 korun, při opakovaném spáchání až do sta tisíc, vysvětluje úřad jako prevenci i represi. "Nižší spodní hranice, popřípadě žádná spodní hranice, by podle poznatků z praxe pachatele těchto přestupků dostatečně neodradila od jejich páchání," uvádí. Vedle toho bude moci správní úřad pachateli takového přestupku zakázat vstup na stadion a přestupek bude nově zapisován do evidence přestupků rejstříku trestů.</p>
      <p>Používání pyrotechniky během sportovních zápasů považuje ministerstvo za jeden z nejrizikovějších projevů sportovního fandění vzhledem k síle exploze, hlasitosti a možnosti vzniku požáru. Obecná pravidla pro použití rachejtlí podle úřadu fakticky jakékoliv bezpečné použití ze strany fanoušků vylučují, a to jak v místech sportovní akce, tak při přesunech fanoušků, které mají většinou podobu hromadných pochodů.</p>
    </article>
  </body>
</html>