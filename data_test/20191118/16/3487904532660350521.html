<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/file-afto-pou-ekane-tsitsipas-ine-megalitero-apo-to-euro-2004"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T16:00:00+00:00"/>
    <meta property="og:title" content="«Φίλε, αυτό που έκανε ο Τσιτσιπάς είναι μεγαλύτερο από το Euro 2004»"/>
    <meta property="og:description" content="Ο Δημήτρης Κανελλάκης αρθρογραφεί για την τεράστια επιτυχία του Ελληνα τενίστα στο ATP Finals στο Λονδίνο"/>
  </head>
  <body>
    <article>
      <h1>«Φίλε, αυτό που έκανε ο Τσιτσιπάς είναι μεγαλύτερο από το Euro 2004»</h1>
      <h2>Ο Δημήτρης Κανελλάκης αρθρογραφεί για την τεράστια επιτυχία του Ελληνα τενίστα στο ATP Finals στο Λονδίνο</h2>
      <address><time datetime="2019-11-18T16:00:00+00:00">18 Nov 2019, 16:00</time> by <a rel="author">Δημήτρης Κανελλάκης</a></address>
      <p>«Ο κόσμος στην Ελλάδα δεν έχει για το τένις την ίδια γνώση που έχει για το ποδόσφαιρο ή τα άλλα προβεβλημένα αθλήματα και δεν μπορεί να καταλάβει το μέγεθος της επιτυχίας του Τσιτσιπά», μου είπε το βράδυ της Κυριακής ένας φίλος ο οποίος προέρχεται από τον χώρο του τένις.</p>
      <p>«Τι εννοείς;», τον ρώτησα. «Ολοι καταλαβαίνουμε ότι είναι πολύ μεγάλο αυτό που πέτυχε με τον αποκλεισμό του Φέντερερ και τη νίκη επί του Τιμ που τον οδήγησε στην κατάκτηση του ATP στο Λονδίνο»</p>
      <p>Η απάντησή του με αιφνιδίασε: «Φίλε, αυτό που έκανε ο Τσιτσιπάς είναι πολύ πιο μεγάλο από την κατάκτηση του ευρωπαϊκού πρωταθλήματος ποδοσφαίρου από την εθνική το 2004. Και μην βιαστείς να σκεφτείς ότι υπερβάλλω. Δεν υπερβάλλω καθόλου»</p>
      <p>Γνωρίζω ελάχιστα πράγματα από τένις και δεν μπορώ να κάνω τέτοιες συγκρίσεις. Εμπιστεύομαι, όμως, τον άνθρωπο που μου το λέει και αντιλαμβάνομαι ότι μιλάμε για ένα θαύμα.</p>
      <p>Το οποίο, ωστόσο, όπως επίσης αντιλαμβάνομαι, μάλλον, δεν είναι με ημερομηνία λήξης, όπως ήταν της εθνικής Ελλάδας το 2004.</p>
      <p>Εδώ έχουμε να κάνουμε με έναν αθλητή στον οποίο υποκλίνονται οι κορυφαίοι τενίστες στον κόσμο. Εχουμε να κάνουμε με έναν αθλητή που είναι μικρός σε ηλικία. Έναν τενίστα, δηλαδή, που έχει όλο το μέλλον μπροστά του. Έναν τενίστα για τον οποίο η συζήτηση δεν αφορά σε μια περίοδο απλά κατά την οποία ξεπέρασε τις δυνατότητές του και πέτυχε αυτό που πέτυχε, αλλά που κάνει τη μια επιτυχία πίσω από την άλλη και είναι ξεκάθαρα του ίδιου επιπέδου με τους κορυφαίους στον κόσμο ανταγωνιστές του.</p>
      <p>Όμως, για μένα το μεγαλύτερο κατόρθωμα του Τσιτσιπά είναι ότι χιλιάδες μικρά παιδιά στην Ελλάδα έχουν ένα πρότυπο, πλέον, από αυτά που τόσο μας λείπουν στη χώρα μας.</p>
      <p>Χιλιάδες μικρά παιδιά βλέπουν και διαβάζουν για έναν αθλητή ο οποίος με δουλειά, υπομονή, επιμονή, έχει ξεφύγει προ πολλού από τα στενά ελληνικά όρια και κάνει μια αξιοζήλευτη διεθνή καριέρα.</p>
      <p>Βέβαια, τυγχάνει και μιας υποστήριξης την οποία δεν μπορεί να την έχει ο καθένας. Διότι, κακά τα ψέματα, στο τένις από κάποιο επίπεδο και μετά είναι απαραίτητο να υπάρχει και μια οικονομική υποστήριξη την οποία δεν είναι εύκολο να την διαθέτουν όλοι οι αθλητές.</p>
      <p>Δεν θέλω, όμως, να δούμε μόνο αυτή την παράμετρο γιατί θα αδικήσουμε μια σειρά από άλλες παραμέτρους πολύ σημαντικές, οι οποίες δικαίως μας κάνουν όλους να υποκλινόμαστε στα κατορθώματα του Τσιτσιπά και τα παιδιά μας να βλέπουν στο πρόσωπό του έναν αθλητή ο οποίος διαθέτει πάρα πολλά θετικά που κι αυτά αξίζει να δουλέψουν για να τα αποκτήσουν…</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/gelia-theatriki-parastasi-apo-ton-olimpiakoapistefti-apofasi-avgenaki"/>
        <a href="http://www.metrosport.gr/article/sintomi-thitia-tou-angelou-stin-ethniki-itan-lathos-tou-grammenou"/>
        <a href="http://www.metrosport.gr/article/simantikes-epistrofes-ke-nea-diastasi-pou-dinoun"/>
        <a href="http://www.metrosport.gr/article/mpike-nero-st-avlaki-ke-meni-na-gini-potami"/>
        <a href="http://www.metrosport.gr/article/an-ethniki-den-ine-pathos-chathike-partida-tis-diakrisis"/>
        <a href="http://www.metrosport.gr/article/anagennisi-tou-irakli-me-realistikes-protasis"/>
      </related>
    </article>
  </body>
</html>