<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_derzhkomteleradio_vidbulas_zustrich_z_predstavnykamy_kytayskyh_televiziynyh_kompaniy_331024.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T16:08:00+00:00"/>
    <meta property="og:title" content="У Держкомтелерадіо відбулась зустріч з представниками китайських телевізійних компаній"/>
    <meta property="og:description" content="15 листопада в Державному комітеті телебачення і радіомовлення України відбулась зустріч заступника Голови Держкомтелерадіо Миколи Білоуса з делегацією Китайської Народної Республіки - представниками компанії Шеньчжень Топ Відео Комюнікейшн та Сичуанського відділення Інституту з питань телебачення і радіомовлення."/>
  </head>
  <body>
    <article>
      <h1>У Держкомтелерадіо відбулась зустріч з представниками китайських телевізійних компаній</h1>
      <h2>15 листопада в Державному комітеті телебачення і радіомовлення України відбулась зустріч заступника Голови Держкомтелерадіо Миколи Білоуса з делегацією Китайської Народної Республіки - представниками компанії Шеньчжень Топ Відео Комюнікейшн та Сичуанського відділення Інституту з питань телебачення і радіомовлення.</h2>
      <address>
        <time datetime="2019-11-18T16:08:00+00:00">18 Nov 2019, 16:08</time>
      </address>
      <p>Також на зустрічі були присутні представники Китайської Торгової Асоціації, китайської діаспори в Україні, керівники структурних підрозділів Держкомтелерадіо.</p>
      <p>Микола Білоус розповів гостям про роль і завдання Держкомтелерадіо щодо забезпечення формування та реалізації державної політики у сфері телебачення і радіомовлення, інформаційній та видавничій сфері України. Також він нагадав, що між Держкомтелерадіо та Головним державним управлінням радіомовлення, кінематографії та телебачення Китайської Народної Республіки підписано Угоду про співробітництво. Така ж сама Угода про співпрацю діє між Держкомтелерадіо та Генеральним управлінням преси і публікацій КНР.</p>
      <p>«Метою чинних Угод є зміцнення взаєморозуміння між народами України і Китайської Народної Республіки, створення умов для широкого й вільного поширення інформації про політичне, соціальне, економічне і культурне життя держав,» - наголосив Микола Білоус.</p>
      <p>У свою чергу Голова Шеньчженської телевізійної компанії Топ Відео Комюнікейшн пан Чжен Дінвень, а також генеральний директор компанії Шеньчжень з питань телебачення і радіомовлення пан Чжу Чжіган розповіли про потужності китайських телевізійних компаній та про намір розширювати кордони свого мовлення. Сторони обговорили можливості обміну контентом, співпрацю щодо вдосконалення технічних можливостей радіо- та телевізійних мереж тощо.</p>
      <p>Директор Укртелерадіопресінституту Ярослав Літинський та заступник ректора Сичуанського відділення Інституту з питань телебачення і радіомовлення Хе Цзянь обговорили можливості співпраці щодо навчання телерадіожурналістів на базі двох закладів.</p>
      <p>Нагадаємо, як повідомляло Гал-інфо напередодні, журі Всеукраїнського конкурсу ʺКраща книга Україниʺ, який заснував і щорічно проводить <a href="https://galinfo.com.ua/news/vyznacheno_peremozhtsiv_vseukrainskogo_konkursu_krashcha_knyga_ukrainy_330601.html">Держкомтелерадіо</a>, визначив переможців 2019 року.</p>
    </article>
  </body>
</html>