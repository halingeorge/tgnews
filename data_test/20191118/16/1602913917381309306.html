<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/lucian-bode-despre-cfr-marfa-niciodata-nu-s-a-pus-problema-incetarii-activitatii-acestei-societati-18592466"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T16:13:39+00:00"/>
    <meta property="og:title" content="Lucian Bode despre CFR Marfă: Niciodată nu s-a pus problema încetării activităţii acestei societăţi"/>
    <meta property="og:description" content="Ministrul Transporturilor, Lucian Bode a declarat luni, după o discuţie avută cu responsabilul pe dosarul CFR Marfă de la DG Competition din cadrul Comisiei Europene, că nu a existat niciodată ipoteza încheierii activităţii companiei de transport feroviar, care generează pierderi."/>
  </head>
  <body>
    <article>
      <h1>Lucian Bode despre CFR Marfă: Niciodată nu s-a pus problema încetării activităţii acestei societăţi</h1>
      <address><time datetime="2019-11-18T16:13:39+00:00">18 Nov 2019, 16:13</time> by <a rel="author">Laura Albu, Mediafax</a></address>
      <p>Ministrul Transporturilor, Lucian Bode a declarat luni, după o discuţie avută cu responsabilul pe dosarul CFR Marfă de la DG Competition din cadrul Comisiei Europene, că nu a existat niciodată ipoteza încheierii activităţii companiei de transport feroviar, care generează pierderi.</p>
      <p>“Ştiu că în momentul de faţă este doar o decizie informală care se va concretiza în viitorul apropiat. Am discutat paşii ce trebuie făcuţi pentru ca CFR Marfă să beneficieze de cele mai bune soluţii pentru Societate şi pentru clienţii ei. Am toată determinarea şi susţinerea pentru CFR Marfă şi sunt sigur că situaţia, deşi va fi grea, îşi va găsi o rezolvare. Am cerut reprezentantului DG Competition să ne faciliteze, în cel mai scurt timp, o întâlnire cu Comisarul european pe domeniu. Respectăm decizia Comisiei şi sunt sigur că doar împreună vom găsi soluţii pentru ieşirea din această situaţie. Niciodată nu s-a pus şi nu se va pune problema încetării activităţii acestei societăţi strategice pentru economia românească.” a declarat Lucian Bode, Ministrul Transporturilor, Infrastructurii şi Comunicaţiilor, potrivit unui comunicat de presă.</p>
      <p>Preşedintele Consiliului Concurenţei, Bogdan Chiriţoiu a declarat anterior în cursul zilei de luni, la conferinţa Mediul Concurenţei şi Competivitatea în Sectoare Cheie ale Economiei Româneşti, că CFR Marfă va trece printr-un proces de restructurare, dar că activitatea angajaţilor va fi menţinută.</p>
      <p>Luni, 18 noiembrie la sediul Ministerului, a avut loc întâlnirea Ministrului Transporturilor, Infrastructurii şi Comunicaţiilor, Lucian Bode, cu Eduardo Martinez-responsabilul pe dosarul CFR Marfă de la DG Competition din cadrul Comisiei Europene, Bogdan Chiriţoiu-Preşedintele Consiliului Concurenţei, dar şi toţi factorii implicaţi în situaţia CFR Marfă.</p>
    </article>
  </body>
</html>