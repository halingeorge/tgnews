<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827127.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T16:19:00+00:00"/>
    <meta property="og:title" content="باهنر:‌ دولت در بحث اصلاح قیمت بنزین مصمم است/ سردار سلیمانی رتبه نخست محبوبیت در نظرسنجی‌ها را دارد"/>
    <meta property="og:description" content="به گزارش ایرنا، «محمدرضا باهنر» روز دوشنبه در نشست خبری خود اظهار داشت: اعتراض عده‌ای از مردم، مسئولان و نمایندگان نسبت به بی اطلاعی از روز اجرایی شدن افزایش قیمت بنزین بود در حالی که اگر یک هفته قبل این موضوع را اعلام می‌کردند ممکن بود مشکلات زیادی در کشور به وجود بیاید مثلا صف‌های زیاد و طولانی برای گرفتن بنزین تا ذخیره‌های غیرفنی بنزین در منزل را شاهد بودیم."/>
  </head>
  <body>
    <article>
      <h1>باهنر:‌ دولت در بحث اصلاح قیمت بنزین مصمم است/ سردار سلیمانی رتبه نخست محبوبیت در نظرسنجی‌ها را دارد</h1>
      <address>
        <time datetime="2019-11-18T16:19:00+00:00">18 Nov 2019, 16:19</time>
      </address>
      <p>عضو مجمع تشخیص مصلحت نظام، گفت:‌ دولت در ارائه تسهیلات همراه با اجرایی شدن سهمیه‌بندی و اصلاح نرخ بنزین خود را مصمم و متعهد می‌داند.</p>
      <p>به گزارش ایرنا، «محمدرضا باهنر» روز دوشنبه در نشست خبری خود اظهار داشت: اعتراض عده‌ای از مردم، مسئولان و نمایندگان نسبت به بی اطلاعی از روز اجرایی شدن افزایش قیمت بنزین بود در حالی که اگر یک هفته قبل این موضوع را اعلام می‌کردند ممکن بود مشکلات زیادی در کشور به وجود بیاید مثلا صف‌های زیاد و طولانی برای گرفتن بنزین تا ذخیره‌های غیرفنی بنزین در منزل را شاهد بودیم.</p>
      <p>وی خاطرنشان کرد: لازم نبود همه نمایندگان، مسئولان و مردم از این موضوع مطلع باشند؛ مطلع بودن ۱۰ تا ۱۵ مقام مسئول کفایت می کرد.</p>
      <p>دبیرکل جامعه اسلامی مهندسین با انتقاد از مصرف بالای بنزین در ایران و همچنین قاچاق آن، ادامه داد: تعدادی از خانواده ها، بنگاه های اقتصادی و حمل و نقل به این قیمت اعتیاد پیدا کرده بودند؛ در حالی که بیش از ۱۰ تا ۲۰ میلیون لیتر بنزین در روز از کشور قاچاق می شود و از طرفی دیگر ایران رتبه نخست شدت مصرف انرژی را در دنیا دارد که مطلوب نیست و مصرف بنزین در کشور باید کاهش یابد.</p>
      <p>باهنر با بیان اینکه اگر مصرف انرژی برای تولید باشد خوب است نه اینکه موجب آلودگی شود، تصریح کرد: مصرف این همه بنزین و اینهمه سفرهای برون شهری ضرورتی ندارد.</p>
      <p>دبیرکل حزب جامعه اسلامی مهندسین به نمایندگان مجلس و مقامات توصیه کرد فضای جامعه را رصد و کنترل کنند تا افزایش قیمت بنزین روی قیمت بقیه کالاها اثر نگذارد و اجازه ندهند عده ای از این موضوع سوء استفاده کنند.</p>
      <p>باهنر در پاسخ به پرسشی مبنی براینکه وقایع چند روز اخیر آیا بر میزان مشارکت مردم در انتخابات پیش رو تاثیر خواهد گذاشت، گفت: شاید افرادی که بیرون گود هستند بگویند نباید موضوع افزایش قیمت بنزین در هفته وحدت اعلام می شد. اما فکر می کنم دولت به انجام تعهدات خود در ارائه تسهیلات همراه با افزایش قیمت بنزین مصمم است و اگر بتواند با نظارت مجلس، به تعهدات اعلام شده، عمل کند، مردم هم به آثار مثبت این کار پی خواهند برد و قطعا در انتخابات مشارکت خواهند داشت.</p>
      <p>این فعال اصولگرا با یادآوری ۱۳ آبان روز تسخیر لانه جاسوسی و تصویب قانون مبارزه با استکبار گفت: امریکا ام الخبائث است که می خواهد با تمسک به هر روشی حتی با زیر پا گذاشتن همه مسائل اخلاقی و انسانی به هدف نامشروع خود دست یابد.</p>
      <p>وی افزود: گاهی داستان تحریم ها و فشارهایی روی ایران می آورند و گاهی هم اعلام می کنند با مردم ایران خوب هستند و مشکلی ندارند. تا اتفاق و اغتشاشی در کشور می افتد جشن می گیرند و اعلام می کنند با مردم ایران هستیم آن هم با مردمی که خودشان تعریف می کنند. هر چه بیشتر از زمان تصویب قانون مبارزه با استکبار می گذرد بیشتر به ام الخبائث بودن آمریکا پی می بریم. در این ۴۰ سال قدرت جمهوری اسلامی بیشتر شد و قدرت امریکا هم رو به افول است و دیری نمانده امریکا از این فشارها دست بردارد.</p>
      <p>
        <b>ائتلاف اصولگرایان صددرصدی است</b>
      </p>
      <p>باهنر درپاسخ به این پرسش که آیا جبهه پایداری لیست مستقل می دهد یا به شورای ائتلاف می پیوندد، گفت: اگر جواب دقیق می خواهیم باید از خود پایدای ها بپرسیم. اما تصور من این است با وجود اختلاف پایداری با شورای ائتلاف، دو لیست از اصولگرایان بیرون نمی آید.</p>
      <p>وی ادامه داد:‌ عموما در تهران دولیست یکی منسوب به اصولگرایان و دیگری اصلاح طلبان باهم رقابت می کنند و اگر هم لیست دیگربیاید، لیست حاشیه ای می شود. نظر ائتلاف این است همه باهم یکی شویم و ائتلاف اصولگرایان صد درصدی است.</p>
      <p>دبیرکل جامعه اسلامی درباره آخرین تصمیم گیری‌ها در شورای ائتلاف اصولگرایان گفت: شورا سه موضوع را در دستور کار خود قرار داده  که یکی از آنها دخالت نکردن در کار استان ها است. شورای ائتلاف بر این نظر است به جای دخالت در کار استان ها بر روی آنها مدیریت و نظارت داشته باشد.</p>
      <p>دبیرکل جامعه اسلامی مهندسین ادامه داد: ۱۵ روز به ثبت نام انتخابات یازدهمین دوره مجلس شورای اسلامی باقی مانده است؛ گمانه زنی ها نشان می دهد ۱۵ هزار نفر یعنی در هر کرسی ۵۰ نفر داوطلب می شوند.</p>
      <p>باهنر خاطرنشان کرد: شهرهای بزرگ وضعیتی متفاوت نسبت به شهرهای کوچک دارد. از آنجا که بیش از ۱۶۰ حوزه انتخاباتی تک نفره هستند رقابت‌های در این شهرها بیشتر به شکل منطقه ای، قومی و حتی صنفی است و نه سیاسی. اما در شهرهای بزرگ مانند تهران رقابت ها سیاسی است.</p>
      <p>وی عنوان کرد: تاکنون بیش از ۴۰۰ تا ۵۰۰ اسم به شورای ائتلاف در تهران رسیده که قرار است به ۹۰ نفر خلاصه شود.  سپس نظرسنجی در سطح جامعه انجام می‌شود و تعدادی در لیست قرار خواهند گرفت.</p>
      <p>باهنر درباره احتمال حضور رئیس دولت نهم و دهم برای حضور در انتخابات مجلس شورای اسلامی و اینکه آیا شاهد لیست سومی  خواهیم بود، گفت: ‌احمدی نژاد اگرچه گاهی اصولگرا بودن را انکار می کند اما بالاخره منتسب به اصولگراها است تازه ما اصولگرایان باید نسبت به برخی عملکردهای دولت وی پاسخگو هم باشیم.</p>
      <p>وی اضافه کرد: اگر احمدی نژاد بیاید جریان سوم نخواهد بود بلکه بدنه ای از هر دو جریان اصولگرا واصلاح طلب است. افراد احمدی نژاد اینگونه نیست که نذر کنند به مجلس بیایند و بخواهند و بتوانند فراکسیونی مستقل تشکیل دهند.</p>
      <p>این فعال سیاسی درباره میزان محبوبیت دو جناح اصولگرا و اصلاح طلب هم گفت: در هر دو جناح با مشکل مواجه هستند آقای روحانی اگر چه نمی گوید اصلاح طلب است اما با تکیه براصلاح طلبان و حمایت بزرگان این جریان توانست رای کسب کند. اما باید دید آیا وی محبوب است. در نظر سنجی انجام شده وضعیت وی خوب نیست.</p>
      <p>به گفته وی، حاج قاسم سلیمانی رتبه نخست را در میزان محبوبیت در نظر سنجی انجام شده دارد و این رتبه ربطی به فعالیت سیاسی ندارد. اگر به این مردم بگویند موافق هستید حاج قاسم رئیس جمهور شود شاید نظر دیگری داشته باشند.</p>
      <p>باهنرافزود: نامزدها فکر نکنند پشت شان گرم است هرگاه اینطور احساس کردند شروع شکست است؛ اما اگر رقابت مدبرانه، درست و با ادبیات مناسب با توجه به حافظه تاریخی مردم داشته باشند امکان پیروزی بیشتر است.</p>
    </article>
  </body>
</html>