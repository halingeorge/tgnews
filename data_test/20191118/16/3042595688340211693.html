<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/vg-retter-tre-giske-saker/71834064"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T16:52:54+00:00"/>
    <meta property="og:title" content="VG retter tre Giske-saker"/>
    <meta property="og:description" content="Retter feil i tre saker om Trond Giske."/>
  </head>
  <body>
    <article>
      <h1>VG retter tre Giske-saker</h1>
      <h2>Retter feil i tre saker om Trond Giske.</h2>
      <address><time datetime="2019-11-18T16:52:54+00:00">18 Nov 2019, 16:52</time> by <a rel="author">Marthe Ihle</a></address>
      <p>Saken ble først omtalt av <a href="https://www.dn.no/medier/vg-beklager-i-tre-giske-saker/2-1-708817">Dagens Næringsliv</a>.</p>
      <p><a href="https://www.vg.no/nyheter/meninger/i/LAXJ3p/metoo-oppgjoeret?utm_source=vgfront&amp;utm_content=row-3">VG</a> har mandag kveld publisert en kommentar signert redaktør Gard Steiro. Der kommer det fram at avisa har gått gjennom et tresifret antall artikler om Trond Giske og Arbeiderpartiet.</p>
      <p>
        <b>«Leserne fikk ikke tidsnok innblikk i enkelte anklager,» skriver Steiro, og peker på flere ting VG kunne gjort annerledes.</b>
      </p>
      <p>Han mener også at VG i større grad kunne problematisert om maktkamp påvirket Giske-prosessen, og at flere medier kunne vært mer kritiske til saksbehandlignen i Arbeiderpartiet.</p>
      <p>Steiro skriver også at VG har dobbeltsjekket all skriftlig dokumentasjon, kontaktet kilder på nytt og lyttet til Giskes innvendinger i saken. Så ble det altså vurdert dit hen at tre saker <a href="https://www.vg.no/rettelser/">rettes</a>.</p>
      <p>«VG konstaterte i en mellomtittel at Trond Giske nektet å delta i et møte med nå avdøde sekretariatsleder Hans Kristian Amundsen. Det hadde vi ikke dekning for. VG publiserte også to ganger et sitat som slo fast at Giske hadde beklaget seksuell trakassering. Det er ikke riktig. Han hadde beklaget oppførselen sin, men bestred at han hadde trakassert noen i lovens forstand.»</p>
      <p>Også TV 2 har tidligere rettet ti saker som handler om Trond Giske.</p>
      <p>VG erkjente tidligere denne høsten at de har brutt god presseskikk <a href="https://www.dagbladet.no/kultur/vg-erkjenner-brudd-pa-fem-punkter-i-vaer-varsom-plakaten/71518234">på fem punkter</a> i saken om den mye omtalte Giske-videoen. Seinere ble de også <a href="https://www.dagbladet.no/kultur/en-skamplett-pa-norsk-pressehistorie/71534920">felt i Pressens faglige utvalg</a> (PFU).</p>
    </article>
  </body>
</html>