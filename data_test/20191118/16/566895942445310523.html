<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2577129/zabuv-druzina-volodimira-zelenskogo-diznalasa-pro-jogo-namir-stati-prezidentom-iz-socialnih-merez-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-18T16:45:00+00:00"/>
    <meta property="og:title" content="&quot;Забув&quot;: дружина Володимира Зеленського дізналася про його намір стати президентом із соціальних мереж (ФОТО)"/>
    <meta property="og:description" content="Зеленська щиро розповіла, що їй бракує часу на самоті"/>
  </head>
  <body>
    <article>
      <h1>"Забув": дружина Володимира Зеленського дізналася про його намір стати президентом із соціальних мереж (ФОТО)</h1>
      <address><time datetime="2019-11-18T16:45:00+00:00">18 Nov 2019, 16:45</time> by <a rel="author">Олег Давибіда</a></address>
      <p>
        <i>Перша леді України Олена Зеленська вперше знялася для обкладинки українського глянцевого журналу "Vogue", повний випуск якого вийшов 18 листопада. В інтерв'ю жінка зізналася, що про намір Володимира Зеленського стати президентом вона дізналась із соцмереж 1 січня.</i>
      </p>
      <p>Як інформує "<a href="https://24tv.ua/lifestyle/neochikuvano_olena_zelenska_diznalasya_pro_namir_cholovika_stati_prezidentom_iz_sotsialnih_merezh_n1235578?fbclid=IwAR1RIWG7i43QKH_dbC7oV9T5zkhPQ99VPovcTKSpM5_TC4BHK0HK1_Kd4Yg">24tv</a>", Олена Зеленська додала, що поцікавилася у Володимира, чому чоловік про це не сказав особисто. </p>
      <p>"Володимир відповів: "Забув". Мій чоловік вміє робити сюрпризи. Але, якщо всерйоз, ми довго це обговорювали, і я сказала, що завжди його підтримуватиму",– заявила перша леді України.</p>
      <p>Дружина Володимира Зеленського зізналася, що спершу не дуже зраділа, коли дізналася про намір чоловіка йти у президенти.</p>
      <p>"Усвідомлювала, наскільки все зміниться і які труднощі перед нами постануть", – додала вона.</p>
      <p>Також Олена зазначила, що після інавгурації життя не змінилося, тільки обставини. Зеленська щиро розповіла, що їй бракує часу на самоті.</p>
      <p>"У мене двоє дітей, тому я й раніше зрідка бувала сама. Свій простір у мене був хіба у машині, за кермом. Зараз мене цього позбавили – я завжди з охороною. Для усамітнення залишилася ванна кімната. Але мені пощастило з людьми, які опинилися у моєму особистому просторі: вони вміють мовчати, коли мені хочеться тиші, і можуть підтримати розмову, коли відчувають, що це потрібно",– наголосила дружина президента України.</p>
      <p>Крім того, українське президентське подружжя прагне захистити дітей від надмірної публічності та дати їм шанс самостійно обрати, як жити.</p>
      <p>"Старша донька, Саша, правда, вже знімалася у кіно  – але я сподіваюся, що далі вона у цій галузі не піде. У молодшого, Кирила, є шанс мати нормальне дитинство  – бавитися з іншими дітьми, займатися спортом, ходити у музичну школу, не привертаючи до себе надмірної уваги", – прокоментувала Олена.</p>
    </article>
  </body>
</html>