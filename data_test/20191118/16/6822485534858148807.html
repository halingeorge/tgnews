<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827131.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T16:37:00+00:00"/>
    <meta property="og:title" content="سردار جلالی: امنیت مردم خط قرمز نظام است"/>
    <meta property="og:description" content="به گزارش تسنیم، سردار غلامرضا جلالی رئیس سازمان پدافند غیرعامل کشور در یادداشتی، پیرامون اتفاقات اخیر بعد از اجرایی‌سازی طرح اصلاح قیمت بنزین آورده است:"/>
  </head>
  <body>
    <article>
      <h1>سردار جلالی: امنیت مردم خط قرمز نظام است</h1>
      <address>
        <time datetime="2019-11-18T16:37:00+00:00">18 Nov 2019, 16:37</time>
      </address>
      <p>رئیس سازمان پدافند غیرعامل در یادداشتی با بیان اینکه باید با قاطعیت تمام با اشرار برخورد کرد نوشت:" اشرار و ضدانقلاب بدانند امنیت مردم خط قرمز نظام است".</p>
      <p>به گزارش تسنیم، سردار غلامرضا جلالی رئیس سازمان پدافند غیرعامل کشور در یادداشتی، پیرامون اتفاقات اخیر بعد از اجرایی‌سازی طرح اصلاح قیمت بنزین آورده است:</p>
      <p>درباره غائله اخیر بنزین چند نکته به نظرم حایز اهمیت است:</p>
      <p>اصل مدیریت مصرف سوخت و اصلاح قیمت انرژی در کشور مورد تایید است، اما آیا بهتر نبود این قیمت، به صورت تدریجی و در طول چندسال گذشته افزایش می‌یافت؟! خدانکند مصالح کشور را قربانی منافع شخصی و گروهی کرده باشیم.</p>
      <p>اعتراض حق مردم است و این حق باید به رسمیت شناخته شود. گوش حاکمیت باید برای شنیدن صدای اعتراض‌ها شنواتر از همیشه باشد. کسی حق ندارد به این درددل‌های مردمی بی‌اعتنایی کند.</p>
      <p>تخریب اموال عمومی و غارت فروشگاه‌ها و بانک‌ها اسمش هرچه باشد، اعتراض مدنی نیست؛ جرمی نابخشودنی علیه امنیت ملی است که باید با قاطعیت تمام با آن برخورد کرد. اشرار و ضدانقلاب بدانند امنیت مردم خط قرمز نظام است. قوه قضائیه باید هزینه آشوبگری را تا حدامکان افزایش دهد تا اشرار به این درک برسند که در این کشور نمی‌توانند یاغی‌گری کنند.</p>
      <p>حضور سازمان‌یافته گروه‌های ضدانقلاب در تجمعات اخیر کاملاً محسوس است. کدام معترضی با تجهیزات کامل بازکردن تیرچراغ برق، گاردریل و... به میدان اعتراض می‌آید و با سلاح سرد و گرم مردم را تهدید می‌کند تا به صف اعتراض بپیوندند. پشتیبانی تمام‌عیار فیک‌نیوز‌های آن‌طرف آبی هم این مضحکه را رسواتر می‌کند.</p>
      <p>تجربه چندسال اخیر نشان داده است شبکه‌های اجتماعی خارج‌پایه، یکی از ارکان اصلی آشوب‌ها در کشور و بستر تروریسم محسوب می‌شوند. این انتظار وجود دارد که شورای عالی فضای مجازی حسب مأموریت‌ها و رسالت‌های خود تکلیف این شبکه‌ها را یکبار برای همیشه روشن سازد تا هر از چند گاهی به کشور چنین هزینه‌هایی گزافی تحمیل نشود.</p>
      <p>شاید مردم از دست اقدامات نسنجیده برخی مسوولین دلخور باشند، اما این یک اختلاف خانوادگی است که فقط ابلهان جدیت آن را باور می‌کنند. مشکل اساسی ضدانقلاب همیشه این بوده که تحلیل عمیقی از اوضاع سیاسی اجتماعی ایران ندارد. برخی به اشتباه بوی کباب به دماغشان خورده است. این سرما هم خواهد رفت و سیاهی به زغال‌های آمریکایی می‌ماند. از قدیم گفته‌اند جوجه را آخر پاییز می‌شمارند.</p>
    </article>
  </body>
</html>