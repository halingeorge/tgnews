<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/dunai-hajobaleset-jogerosen-elrendeltek-a-viking-sigyn-kapitanyanak-bunugyi-felugyeletet/186883"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-18T16:25:00+00:00"/>
    <meta property="og:title" content="Dunai hajóbaleset – Jogerősen elrendelték a Viking Sigyn kapitányának bűnügyi felügyeletét"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Dunai hajóbaleset – Jogerősen elrendelték a Viking Sigyn kapitányának bűnügyi felügyeletét</mark>
      </h1>
      <address><time datetime="2019-11-18T16:25:00+00:00">18 Nov 2019, 16:25</time> by <a rel="author">Bors</a></address>
      <p>
        <b>Jogerősen elrendelték a Viking Sigyn kapitányának bűnügyi felügyeletét - tájékoztatta a Fővárosi Törvényszék sajtóosztálya hétfőn az MTI-t. </b>
        <b>Jogerősen elrendelték a Viking Sigyn kapitányának bűnügyi felügyeletét - tájékoztatta a Fővárosi Törvényszék sajtóosztálya hétfőn az MTI-t.</b>
      </p>
      <p>A részletekről azt írták, hogy a törvényszék másodfokon helybenhagyta azt az elsőfokú végzést, amelyben a Budai Központi Kerületi Bíróság megszüntette a Viking Sigyn ukrán kapitányának letartóztatását és kényszerintézkedésként - nyomkövető technikai eszköz alkalmazásával - bűnügyi felügyeletét rendelte el. A gyanúsított a számára kijelölt lakást engedély nélkül nem hagyhatja el.</p>
      <p>A Fővárosi Törvényszék szerint az elsőfokú bíróság végzése törvényes és megalapozott, indokai helytállóak - áll a közleményben.</p>
      <figure>
        <img src="http://media.borsonline.hu/cikk/20/192485/big-lead/650x360/2028332_1908072-1881154-1880177-hajobaleset-014-cz.jpg"/>
      </figure>
      <p>Az ügyben a nyomozás befejeződött, a bizonyítékokat összegyűjtötték, hamarosan vádemelés történhet, így a bizonyítás befolyásolásának "reális lehetősége" már nem áll fenn - ismertették.</p>
      <p>"Ezen különös ok vizsgálata körében alappal utalt a kerületi bíróság arra is, hogy - a korábban hivatkozott elsődleges szaktanácsadói véleménnyel ellentétben - a gyanúsított nem semmisített meg elektronikus adatokat, így nem törekedett a bizonyítás megnehezítésére" - áll a kommünikében.</p>
      <p>Május 29-én süllyedt el a Hableány sétahajó Budapesten, a Margit híd közelében, miután összeütközött a Viking Sigyn szállodahajóval. A Hableányon 35-en utaztak, 33 dél-koreai turista és a kéttagú magyar személyzet. Hét koreai turistát sikerült kimenteni, 27 áldozat holttestét megtalálták a hatóságok, egyet még keresnek.</p>
      <p>Az ukrán kapitányt, Jurij C.-t vízi közlekedés - halálos tömegszerencsétlenséget okozó - gondatlan veszélyeztetésével és más bűncselekménnyel gyanúsították meg.</p>
    </article>
  </body>
</html>