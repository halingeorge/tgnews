<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560681/autos-o-dromos-paramenei-enas-epikindunos-dromos/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T16:55:00+00:00"/>
    <meta property="og:title" content="Αυτός ο δρόμος… παραμένει ένας επικίνδυνος δρόμος"/>
    <meta property="og:description" content="«Κραυγή» αγωνίας κατοίκων για τον επικίνδυνο δρόμο"/>
  </head>
  <body>
    <article>
      <h1>Αυτός ο δρόμος… παραμένει ένας επικίνδυνος δρόμος</h1>
      <h2>Σε επιστημονική επισημαίνονται... τα χειρότερα</h2>
      <address>
        <time datetime="2019-11-18T16:55:00+00:00">18 Nov 2019, 16:55</time>
      </address>
      <p>
        <b>«Κραυγή» αγωνίας κατοίκων για τον επικίνδυνο δρόμο</b>
      </p>
      <p>Επιστολή στην οποία επισημαίνονται ακόμη χειρότερα απ’ όσα είχε αναφέρει σε πρόσφατο δημοσίευμα η «Νέα Κρήτη» για τη λεωφόρο Ικάρου απέστειλε προς δημοσίευση κάτοικος της περιοχής, ζητώντας να διατηρηθεί όμως η ανωνυμία του.</p>
      <p>Μάλιστα, μας έστειλε και σειρά ντοκουμέντων, τα οποία δημοσιεύονται. Συγκεκριμένα γράφει: «Με αφορμή τη χθεσινή (σ.σ. προχθεσινή) δημοσίευση στη «Νέα Κρήτη» για την Ικάρου, θα ήθελα να επισημάνω ότι, στο ύψος της Παγκρήτιας Τράπεζας είναι το μικρότερο πλάτος της Ικάρου. Στο σημείο αυτό υπάρχει ένα πεζοδρόμιο 20 εκατοστών πάντοτε διακοσμημένο με χόρτα, με παγίδα από εναέρια παροχή της ΔΕΥΑΗ και διαφορετικού επιπέδου τμήματα του πεζοδρομίου.</p>
      <p>Το σημαντικό είναι ότι από εκεί περνούν γονείς και μαθητές του νηπιαγωγείου, των δύο δημοτικών, του λυκείου, οι περίοικοι, πελάτες των τραπεζών της περιοχής, αλλά και πλήθος κόσμου, ιδιαίτερα την ημέρα της λαϊκής αγοράς.</p>
      <p>Για το θέμα είχε δημοσιεύσεις, τουλάχιστον δύο, η “Νέα Κρήτη” (η τελευταία ήταν 7 Νοεμβρίου 2015).</p>
      <figure>
        <img src="https://www.neakriti.gr/files/2019-11-18/ikarou2.jpg"/>
      </figure>
      <p>Το δημοσίευμα αυτό, που αναδεικνύει την ανάγκη άμεσης παρέμβασης “για να μη θρηνήσουμε θύματα”, προκάλεσε την αποστολή εγγράφου από την Τροχαία προς τον Δήμο Ηρακλείου.</p>
      <p>Από τότε δεν έχει γίνει τίποτα απολύτως. Τα τροχαία συνεχίζονται, δύο τραυματίες που μεταφέρθηκαν και στο νοσοκομείο ήταν γείτονες.</p>
      <figure>
        <img src="https://www.neakriti.gr/files/2019-11-18/ikarou3.jpg"/>
      </figure>
      <p>Έβαλα σε εισαγωγικά το “για να μη θρηνήσουμε θύματα”, γιατί τα θύματα σε αυτό το τμήμα της Ικάρου υπάρχουν και ήταν νέοι, παιδιά φίλων και συγγενών».</p>
    </article>
  </body>
</html>