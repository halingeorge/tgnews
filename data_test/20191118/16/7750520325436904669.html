<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/u-lvovi-pid-chas-vruchennya-povistky-pobyly-ofitsera-vijskkomatu.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T16:46:48+00:00"/>
    <meta property="og:title" content="У Львові, під час вручення повістки, побили офіцера військкомату"/>
    <meta property="og:description" content="У Львові, під час вручення повістки, побили офіцера військкомату"/>
  </head>
  <body>
    <article>
      <h1>У Львові, під час вручення повістки, побили офіцера військкомату</h1>
      <address>
        <time datetime="2019-11-18T16:46:48+00:00">18 Nov 2019, 16:46</time>
      </address>
      <p>
        <b>У Львові сусіди призовника побили офіцера під час вручення повістки, передає <a href="https://1news.com.ua/">1NEWS</a> з посиланням на <a href="https://www.unn.com.ua/uk/news/1836452-u-lvovi-pobili-predstavnika-viyskkomatu-pid-chas-vruchennya-povistki">УНН</a>.</b>
      </p>
      <figure>
        <img src="https://1news.com.ua/wp-content/uploads/2019/11/zsu-1.jpg"/>
      </figure>
      <p>“18 листопада, під час здійснення заходів з оповіщення громадян призовного віку по вулиці Татарській, 2а, було здійснено напад на військовослужбовця Сихівського районного військового комісаріату. Працівник Сихівського районного військового комісаріату прийшов до призовника, який проживає на вулиці Татарській, 2а”, – повідомили у комісаріаті.</p>
      <p>Як вказано, мешканець другого поверху будинку не реагував на надіслані йому поштою запрошення у військкомат, тому йому мали вручити повістку особисто.</p>
      <p>“Чоловік відчинив двері і попросив у працівника комісаріату почекати, поки він візьме свій телефон. Взявши телефон, призовник подзвонив друзям-сусідам, аби вони втрутились у ситуацію. Сусід, який спустився, будучи в стані алкогольного сп’яніння, запропонував представникам військомату вийти для бесіди на вулицю. Коли вони спускалися, чоловік завдав офіцеру декілька ударів руками в голову. Після того, як військовослужбовець втратив рівновагу, продовжив наносити удари ногами в голову. Згодом до бійки долучився колега з тієї самої квартири третього поверху”, – додали у військкоматі.</p>
      <p>Як зазначається, вулицею у цей час проїжджав патруль поліції. “Побачивши його, хулігани втекли до себе у квартиру та продовжили погрози з вікна квартири”, – зазначили у комісаріаті.</p>
      <p>Одного із нападників попередньо встановлено. Військовослужбовець військомату звернувся із заявою у Галицький райвідділ поліції та у 8-му лікарню міста Львова, де йому була надана медична допомога. Триває слідство.</p>
    </article>
  </body>
</html>