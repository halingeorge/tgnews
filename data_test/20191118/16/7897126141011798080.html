<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4995329-5-20-25-boyynsha-k-mder-y-ala-alady.html"/>
    <meta property="og:site_name" content="zakon.kz"/>
    <meta property="article:published_time" content="2019-11-18T16:25:00+00:00"/>
    <meta property="og:title" content="&quot;5-20-25&quot; бойынша кімдер үй ала алады"/>
    <meta property="og:description" content="Өскенбаев 5-20-25 бағдарламасының кезегі қандай болатынын түсіндірді ."/>
  </head>
  <body>
    <article>
      <h1>"5-20-25" бойынша кімдер үй ала алады</h1>
      <h2>Өскенбаев 5-20-25 бағдарламасының кезегі қандай болатынын түсіндірді .</h2>
      <address>
        <time datetime="2019-11-18T16:25:00+00:00">18 Nov 2019, 16:25</time>
      </address>
      <p><b>ҚР Индустрия және инфрақұрылымдық даму бірінші вице-министрі Қайырбек Өскенбаев <a href="https://kaz.zakon.kz/4995236-aza-standa-5-20-25-zha-a-t-r-yn-y-ba.html">"5-20-25"</a> бағдарламасы бойынша бірінші кезекте кімдер баспана ала алатынын айтты,</b> деп хабарлайды <a href="https://kaz.zakon.kz/">Zakon.kz</a> тілшісі.</p>
      <blockquote>- Кезек санаттар бойынша бөлінген – көпбалалылар, жетім балалар, мүгедек баласы бар отбасылар, мемлекеттік қызметкерлер мен бюджеттік қызметкерлері. Алайда баспанаға шын мұқтаж немесе мұқтаж емес екенін санатына қарап қана пайымдауға болмайды. Мемлекеттік қызметкерлердің де түр-түрі бар. Менің жалақым еңбек жолын енді бастаған маманнан жоғары, ал заң бойынша екеуміздің кезекте тұру құқығымыз бірдей болып шығады. Сол себепті біз табыстар бойынша шектеулер енгізуді шештік, - деді баспасөз жиынында Өскенбаев.</blockquote>
      <p>Оның сөзінше, мұндай баспанаға бірінші кезекте жан басына шаққанда бір ең төменгі күнкөріс табысы, немесе 30 мың теңгеден келетін отбасылар үміткер бола алады.</p>
      <blockquote>- Екінші сатыда – адам басына екі ең төменгі күнкөріс табысынан, 60 мың теңгеден келетін отбасылар тұр. Олар үшін біз жылына 2% жеңілдетілген несие қарастыруымыз керек. Қазір "Бақытты Отбасы" бағдарламасы сәтті жұмыс істеп жатыр. Әрбір отбасы мүшесіне шаққанда 3,1 ең төменгі күнкөріс табысы – 90 мың теңгеден келетіндер үшін Тұрғын-үй Құрылыс-жинақ банкіндегідей тетік ұсынамыз, бұл 20 жылға жылына 5%, алдын-ала жарнасы 10% болатын несие, - деді вице-министр.</blockquote>
      <p>Ал табысы одан жоғары отбасылар баспананы "7-20-25" бағдарламасы бойынша немесе екінші деңгейлі банктерден ала алады.</p>
    </article>
  </body>
</html>