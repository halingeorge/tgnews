<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/18/incontri-sullarte-e-dintorni-ospite-il-critico-stefano-verri/1326581/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-18T16:18:14+00:00"/>
    <meta property="og:title" content="Incontri sull’arte e dintorni: ospite il critico Stefano Verri"/>
    <meta property="og:description" content="MACERATA - L'appuntamento è per venerdì alle 17,30 nella sala Castiglioni della biblioteca comunale Mozzi-Borgetti, per un focus sulla galleria Franca Mancini"/>
  </head>
  <body>
    <article>
      <h1>Incontri sull’arte e dintorni: ospite il critico Stefano Verri</h1>
      <h2>MACERATA - L'appuntamento è per venerdì alle 17,30 nella sala Castiglioni della biblioteca comunale Mozzi-Borgetti, per un focus sulla galleria Franca Mancini</h2>
      <address><time datetime="2019-11-18T16:18:14+00:00">18 Nov 2019, 16:18</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F18%2Fincontri-sullarte-e-dintorni-ospite-il-critico-stefano-verri%2F1326581%2F">Condividi7</a><a href="https://twitter.com/intent/tweet?text=Incontri+sull%27arte+e+dintorni%3A++ospite+il+critico+Stefano+Verri&amp;url=https%3A%2F%2Fwww.cronachemaceratesi.it%2F2019%2F11%2F18%2Fincontri-sullarte-e-dintorni-ospite-il-critico-stefano-verri%2F1326581%2F">Tweet</a>Email7 Condivisioni</p>
      <p> </p>
      <p> </p>
      <p><b>Il critico e storico d’arte Stefano Verri ospite del ciclo di appuntamenti “Incontri sull’arte e dintorni” a Macerata. L’appuntamento è per venerdì alle 17,30, nella sala Castiglioni della biblioteca comunale Mozzi-Borgetti, per un focus sulla galleria Franca Mancini e le prospettive internazionali delle Marche nell’arte contemporanea.</b> La conferenza si pone in stretta relazione con la seconda edizione del Premio Pannaggi-Nuova Generazione e l’inaugurazione della personale dell’artista vincitore: “Michele Carbonari. The last image”, a Palazzo Ricci fino al prossimo 6 gennaio. <b>L’obbiettivo è quello di mettere a fuoco le dinamiche del contemporaneo nelle Marche, partendo da una ricognizione storica dei luoghi dell’apprendistato di Franca Mancini, una delle “signore” dell’arte contemporanea italiana, titolare di quella che sarà la più longeva galleria marchigiana.</b> Una galleria d’avanguardia frutto di un perfetto equilibrio tra territorio, realtà nazionale e internazionale, dunque in grado di avvicinarsi alla realtà degli artisti locali e nel contempo di coltivare un dialogo serrato con Roma e Milano, coinvolgendo le istituzioni pubbliche ed educative della Provincia nella realizzazione di importanti progetti di commistione tra pubblico e privato. <b>La galleria Franca Mancini è dunque uno spazio per l’arte, ma anche uno spazio per le idee in cui si parla di femminismo, di poesia, di lingua e di politica, di feconde ibridazioni tra arte contemporanea e spettacolo, una fucina di creatività che porterà nella Marca Pesarese intellettuali di grande spessore.</b></p>
    </article>
  </body>
</html>