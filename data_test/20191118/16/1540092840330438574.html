<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197790/gerapetritis-paraplanitiko-to-dimosieyma-ton-financial-times-gia-ton-poiniko-kodika"/>
    <meta property="og:site_name" content="CNN.gr"/>
    <meta property="article:published_time" content="2019-11-18T16:11:26+00:00"/>
    <meta property="og:title" content="Γεραπετρίτης: Παραπλανητικό το δημοσίευμα των Financial Times για τον Ποινικό Κώδικα"/>
    <meta property="og:description" content="Παραπλανητικό χαρακτήρισε το δημοσίευμα των « Financial Times » για τον Ποινικό Κώδικα ο υπουργός Επικρατείας Γιώργος Γεραπετρίτης , σε επιστολή του που..."/>
  </head>
  <body>
    <article>
      <h1>Γεραπετρίτης: Παραπλανητικό το δημοσίευμα των Financial Times για τον Ποινικό Κώδικα</h1>
      <h2>Παραπλανητικό χαρακτήρισε το δημοσίευμα των «Financial Times» για τον Ποινικό Κώδικα ο υπουργός Επικρατείας Γιώργος Γεραπετρίτης, σε επιστολή του που δημοσιεύτηκε σήμερα από την οικονομική εφημερίδα. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:11 , 18 November 2019 - 18:35</p>
      <p>Το εν λόγω άρθρο προκάλεσε σφοδρή πολιτική <b>αντιπαράθεση</b> στη χώρα μας,<b><a href="https://www.cnn.gr/news/politiki/story/197502/polemos-kyvernisis-syriza-gia-to-dimosieyma-ton-financial-times"> με την κυβέρνηση και την αξιωματική αντιπολίτευση να διασταυρώνουν τα «ξίφη» τους.</a></b></p>
      <p>«Η εν λόγω <b>τροπολογία</b> κατατέθηκε ώστε το ελληνικό ποινικό δίκαιο να ευθυγραμμίζεται πλήρως με την Ευρωπαϊκή Σύμβαση για τα Δικαιώματα του Ανθρώπου και με τον Χάρτη Θεμελιωδών Δικαιωμάτων της ΕΕ» γράφει ο κ. Γεραπετρίτης, και συνεχίζει:</p>
      <blockquote>«Πριν την τροπολογία, ένας οποιοσδήποτε πολίτης στερείτο την περιουσία του για απροσδιόριστο χρονικό διάστημα, χωρίς να έχουν ασκηθεί διώξεις εναντίον του και με την απόφαση ενός και μόνο εισαγγελέα. Εξαιτίας δομικών ελλείψεων και μιας αμυντικής προσέγγισης από πλευράς των εισαγγελέων για να αποφευχθούν πιθανές κατηγορίες για απελευθέρωση περιουσιακών στοιχείων, ο προηγούμενος νόμος θα μπορούσε να έχει ως αποτέλεσμα πολίτες να υποφέρουν από υπερβολικούς περιορισμούς, χωρίς να ασκούνται διώξεις εναντίον τους, κάτι που θα ισοδυναμούσε με μια παραβίαση του κράτους δικαίου άγνωστη για τα ευρωπαϊκά νομικά συστήματα».</blockquote>
      <p>Μάλιστα, ο κ. Γεραπετρίτης υπογραμμίζει ότι το άρθρο των <b>Financial</b> <b>Times</b> υποβαθμίζει το γεγονός ότι ο νέος νόμος προϋποθέτει ότι μέσα σε χρονικό διάστημα τριών μηνών από την ημέρα που θα τεθεί σε ισχύ, ένα δικαστικό συμβούλιο που θα απαρτίζεται από τρεις <b>υψηλόβαθμους</b> <b>δικαστικούς</b> θα αποφασίσει εάν θα πρέπει να ασκηθούν διώξεις σε ανοιχτές υποθέσεις και να διατηρηθούν οι <b>οικονομικοί περιορισμοί.</b></p>
      <h3>Τι έγραφε το δημοσίευμα</h3>
      <p>Η οικονομική εφημερίδα αναφέρθηκε εκτενώς στις αλλαγές του Ποινικού Κώδικα, που πήραν το «πράσινο φως» από τη Βουλή την <b>περασμένη</b> <b>εβδομάδα</b>.</p>
      <p>«Η τροπολογία του ποινικού κώδικα, που εγκρίθηκε αργά την Τετάρτη, προβλέπει πως άτομα ύποπτα για εγκληματική απάτη και <b>ξέπλυμα</b> <b>χρήματος</b> θα ανακτούν περιουσιακά στοιχεία που είχαν “παγώσει” από τα δικαστήρια εάν δεν δικαστούν μέσα σε 18 μήνες» τόνιζε το δημοσίευμα, που παράλληλα υπογράμμιζε πως στην Ελλάδα μια τέτοια δίκη διαρκεί περίπου τρία έως πέντε χρόνια ενώ η διαδικασία της <b>έφεσης</b> αντίστοιχο χρονικό διάστημα.</p>
      <p>Μάλιστα, η εφημερίδα τόνιζε πως:</p>
      <blockquote>«Η τροποποίηση, η οποία ήταν μέρος ενός νέου νόμου που επικαιροποιεί τον ποινικό κώδικα, έρχεται σε αντίθεση με τις διεθνείς πρακτικές κατά της νομιμοποίησης εσόδων από παράνομες δραστηριότητες, στις οποίες η Ελλάδα προσυπογράφει».</blockquote>
      <p>Σύμφωνα με τους οργανισμούς <b>Financial Action Task Force και Greco,</b> όλα τα χρηματικά ποσά αλλά και τα ακίνητα που δεσμεύονται θα πρέπει να παραμένουν «παγωμένα» μέχρι να ολοκληρωθεί η δικαστική διερεύνηση.</p>
      <p>«Ο Κώστας Τσιάρας, <b>υπουργός</b> <b>Δικαιοσύνης</b>, κατέθεσε την τροπολογία την Πέμπτη το πρωί, μερικά λεπτά πριν ξεκινήσει η τελευταία συζήτηση για τον νέο νόμο, χωρίς να δώσει κάποια νομική εξήγηση γιατί η Ελλάδα αλλάζει την παλαιότερη τακτική της» έγραφε το δημοσίευμα, και συμπλήρωνε:</p>
      <blockquote>«Ο Αλέξης Τσίπρας, ο πρώην πρωθυπουργός και ηγέτης του αριστερού κόμματος αντιπολίτευσης ΣΥΡΙΖΑ, υπέβαλε γραπτή ερώτηση στον πρωθυπουργό για το θέμα. “Γιατί επιλέξατε να επιδείξετε την επιείκεια σε εγκληματίες με άσχημη θητεία σε υψηλό πολιτικό και οικονομικό περιβάλλον που εκμεταλλεύτηκαν τη θέση τους κοντά στην εξουσία. . . για προσωπικό κέρδος;” ρωτά ο κ. Τσίπρας».</blockquote>
      <p>«Ανάμεσα σε όσους θα επωφεληθούν από αυτή την κίνηση είναι μια δωδεκάδα Έλληνες εφοπλιστές, εξέχοντες επιχειρηματίες και πρώην τραπεζίτες υπό έρευνα για νομιμοποίηση εσόδων από παράνομες δραστηριότητες. Ενώ τα περιουσιακά τους στοιχεία ήταν παγωμένα τα τελευταία 2-7 χρόνια, κανείς από τους κατηγορούμενους δεν εμφανίστηκε ποτέ στο δικαστήριο» ανέφερε επίσης η εφημερίδα.</p>
      <p>Παράλληλα, τονίστηκε πως η εν λόγω κίνηση προκάλεσε την έκπληξη <b>δικηγόρων</b> και <b>δικαστών</b>, καθώς η Νέα Δημοκρατία υποσχέθηκε <b>προεκλογικά</b> ότι θα αυξήσει τα standard στο δικαστικό σύστημα.</p>
      <blockquote>«Υπάρχει κάτι περισσότερο από ένα ζήτημα φήμης που διακυβεύεται εδώ. . . Η Ελλάδα είναι τώρα πιο πιθανό να υποβαθμιστεί στους διεθνείς δείκτες για την επιχειρηματική δραστηριότητα, με επιπτώσεις στο επενδυτικό ενδιαφέρον» δήλωσε στην εφημερίδα Αθηναίος δικηγόρος, που ζήτησε να μην κατονομαστεί.</blockquote>
      <p>«Η τροπολογία απαιτεί την <b>δημιουργία</b> δικαστικών επιτροπών σε όλη την Ελλάδα για να εξετάσει σχεδόν 900 υποθέσεων για ενδεχόμενη νομιμοποίηση εσόδων από παράνομες δραστηριότητες εντός των επόμενων τριών μηνών και να αποφασίσει σε ποιες από αυτές δικαιολογείται η παράταση του παγώματος περιουσιακών στοιχείων για άλλους 18 μήνες» ανέφερε το ρεπορτάζ, και συμπλήρωνε:</p>
      <blockquote>«Υπάλληλος της ελληνικής υπηρεσίας καταπολέμησης της διαφθοράς και νομιμοποίησης εσόδων από παράνομες δραστηριότητες δήλωσε ότι το ο κύριος όγκος των περιουσιακών στοιχείων που έχουν παγώσει τα τελευταία τρία χρόνια, ανέρχεται στο 1,02 δισ. ευρώ, και θα πρέπει πιθανότατα να επιστραφούν. (…) Είναι απίθανο αυτές οι επιτροπές να είναι σε θέση να εντοπίσουν τα περιουσιακά στοιχεία τα οποία ήταν προϊόντα εγκληματικής δραστηριότητας, στο χρονικό διάστημα που δίνεται", δήλωσε ο αξιωματούχος. Από την πλευρά του αξιωματούχος της FATF (Financial Action Task Force) προειδοποίησε την περασμένη εβδομάδα: "Εάν μια χώρα περάσει έναν νόμο που απαιτεί τα περιουσιακά στοιχεία που σχετίζονται με τη νομιμοποίηση εσόδων από παράνομες δραστηριότητες ή την τρομοκρατία να αποδεσμευτούν αυτομάτως μετά από συγκεκριμένη περίοδο, αλλά πριν από μια οριστική δικαστική απόφαση. . . τότε η FATF θα ανησυχεί περισσότερο».</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197717/stin-olomeleia-i-syntagmatiki-anatheorisi-sto-epikentro-proedriki-eklogi-kai-eythyni-ypoyrgon">Στην Ολομέλεια η συνταγματική αναθεώρηση: Στο επίκεντρο προεδρική εκλογή και ευθύνη υπουργών</a>
        </li>
        <li>
          <a href="https://www.cnn.gr/news/politiki/story/197514/syriza-eynooymenos-toy-mitsotaki-o-froyzis">ΣΥΡΙΖΑ: Ευνοούμενος του Μητσοτάκη ο Φρουζής</a>
        </li>
        <li>
          <a href="https://www.cnn.gr/news/politiki/story/197502/polemos-kyvernisis-syriza-gia-to-dimosieyma-ton-financial-times">«Πόλεμος» κυβέρνησης - ΣΥΡΙΖΑ για το δημοσίευμα των Financial Times</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/77672/giorgos-gerapetriths">ΓΙΩΡΓΟΣ ΓΕΡΑΠΕΤΡΙΤΗΣ</a>
        </li>
        <li>
          <a href="https://www.cnn.gr/eidhseis/tag/34443/poinikos-kwdikas">ΠΟΙΝΙΚΟΣ ΚΩΔΙΚΑΣ</a>
        </li>
        <li>
          <a href="https://www.cnn.gr/eidhseis/tag/6415/financial-times">FINANCIAL TIMES</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197807/snapshot/AP_19295384340040.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197831/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197825/snapshot/6330-2.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197789/snapshot/2459438.jpg"/>
      </figure>
    </article>
  </body>
</html>