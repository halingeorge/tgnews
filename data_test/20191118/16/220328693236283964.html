<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/aikb-za-bolnichnite-shche-nakazvat-samo-mameshchite-407062.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T16:28:39+00:00"/>
    <meta property="og:title" content="АИКБ: За болничните ще наказват само мамещите"/>
    <meta property="og:description" content="Предложеното решение се практикува в редици страни, особено в Южна Европа"/>
  </head>
  <body>
    <article>
      <h1>АИКБ: За болничните ще наказват само мамещите</h1>
      <address><time datetime="2019-11-18T16:28:39+00:00">18 Nov 2019, 16:28</time> by <a rel="author">Редактори</a></address>
      <p>Според Асоциацията на индустриалния капитал в България (АИКБ) с предложението от 1 януари първият ден от болничния да е за сметка на работещите ще бъдат наказвани единствено тези, които злоупотребяват и мамят. Това коментира пред журналисти Васил Велев, председател на АИКБ.</p>
      <p>Предложението да се включат солидарно както работодателите, така и работниците, освен НОИ, е добро за хората, които са коректни и не злоупотребяват. Всички казват, че когато човек действително се разболее, той ще изгуби възнаграждение за един ден, това е така, но този коректен човек ще спечели всички останали дни, с това че няма да дели произведеното от него с измамниците, защото те няма да получат възнаграждение в този един ден, обясни логиката на предложението за болничните Велев. Това, по думите му, е по-малкият плюс, а по-големият е, че ще се произведе много повече и хората ще имат по-високи доходи.</p>
      <p>Той изтъкна, че предложеното решение се практикува в редици страни, особено в Южна Европа.</p>
      <p>Според Велев предложението първите три дни от болничните да се платят от НОИ, както е било преди налагането на антикризисната мярка, няма да ограничи измамите, защото на този, който отива на дълъг уикенд, му е безразлично кой ще ги плати. В този случай, такива хора ще крадат от всички, чрез обществения фонд НОИ, смята Велев.</p>
      <p>Според него трябва да се помислят възможни изключения от това предложение на базата на чуждестранния опит. В редица страни има изключения, например в Португалия има изключения за болни от туберкулоза, за хора, които влизат на операция, за болни деца, има такива практики, просто трябва да видим какво правят другите, коментира Велев.</p>
      <p>Той отново повтори позицията на работодателската организация, че темата трябва да се обсъди на общи срещи с ръководствата на ресорните парламентарни комисии, добре е такава среща да се направи и в правителство, и в тристранния съвет.</p>
    </article>
  </body>
</html>