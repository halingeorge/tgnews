<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-osce-vybory-bilorus/30278762.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T16:31:09+00:00"/>
    <meta property="og:title" content="ОБСЄ: вибори в Білорусі не відповідали міжнародним стандартам"/>
    <meta property="og:description" content="Фундаментальні свободи були знехтувані на позачергових парламентських виборах у Білорусі, за підсумками яких не переміг жоден опозиціонер, заявляють міжнародні спостерігачі. «Перешкоди в реєстрації"/>
  </head>
  <body>
    <article>
      <h1>ОБСЄ: вибори в Білорусі не відповідали міжнародним стандартам</h1>
      <address>
        <time datetime="2019-11-18T16:31:09+00:00">18 Nov 2019, 16:31</time>
      </address>
      <p>Фундаментальні свободи були знехтувані на позачергових парламентських виборах у Білорусі, за підсумками яких не переміг жоден опозиціонер, заявляють міжнародні спостерігачі.</p>
      <p>«Перешкоди в реєстрації політичних партій, обмежена кількість місць для масових заходів і плата за їх проведення, а також кримінальна відповідальність за наклеп» кинула тінь на вибори, заявили в спостережній місії ОБСЄ 18 листопада.</p>
      <p>«Ці вибори продемонстрували загальну неповагу до демократичних зобов’язань, – сказала Марґарет Седерфельд, керівник короткострокової спостережної місії ОБСЄ. – У країні, де влада і незалежність парламенту лімітовані, а основні свободи обмежені як для виборців, так і для кандидатів, парламентські вибори ризикують стати формальністю».</p>
      <p>Згідно з попередніми результатами парламентських виборів у Білорусі, до нижньої палати парламенту <a href="https://www.radiosvoboda.org/a/news-bilorus-vybory-parlament-bez-opozytsiji/30277924.html">не пройшов жоден опозиційний кандидат</a>. Попередні підсумки голосування опублікувала 18 листопада Центральна виборча комісія Білорусі.</p>
      <p>До Палату представників Національних зборів, за даними ЦВК, обрані представники Білоруської патріотичної партії, Республіканської партії праці і справедливості, Ліберально-демократичної партії, Білоруської аграрної партії, комуністи, а також представники громадського об'єднання «Біла Русь». Усі вони підтримують політику влади.</p>
      <p>На цьогорічних виборах майже всі опозиційні кандидати були відсіяні владою в процесі реєстрації й агітаційного періоду.</p>
      <p>17 листопада близько 7 мільйонів громадян Білорусії, що мають право голосу, <a href="https://www.radiosvoboda.org/a/news-bilorus-parlamentski-vybory/30276228.html">обирали 110 депутатів</a> нижньої палати парламенту країни. На депутатські мандати претендували близько 500 кандидатів. Явка на виборах, за даними ЦВК Білорусі, <a href="https://www.radiosvoboda.org/a/news-bilorus-vybory-yavka/30276839.html">перевищила 77%</a>. За виборами стежили близько тисячі міжнародних спостерігачів від ОБСЄ і СНД.</p>
      <p>Активісти Білоруського Гельсінського комітету та центру «Весна» в рамках кампанії «Правозахисники за вільні вибори» заявили про примус, шантаж і маніпуляції під час дострокового голосування на виборах.</p>
      <p>Євросоюз вже багато років не визнає президентські і парламентські вибори в Білорусі такими, що відповідають міжнародним стандартам.</p>
      <p>Олександр Лукашенко править Білоруссю вже понад 25 років, це довше, ніж будь-який інший лідер у Європі.</p>
    </article>
  </body>
</html>