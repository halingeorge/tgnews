<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717849/%D8%AD%D8%B3%D8%A7%D8%A8-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4-%DA%AF%D8%B1%D8%A7%D9%86-%D8%AC%D8%AF%D8%A7-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-18T16:22:51+00:00"/>
    <meta property="og:title" content="حساب مطالبات مردم از اغتشاش‌گران جدا است"/>
    <meta property="og:description" content="ایسنا/زنجان نماینده ولی‌فقیه در استان زنجان گفت: مردم زنجان همواره حامی نظام و ولایت‌فقیه بوده و حساب مطالبات مردمی از اقدامات نابخردانه اغتشاش‌گران جداست."/>
  </head>
  <body>
    <article>
      <h6 class="kicker">نماینده ولی‌فقیه در استان زنجان:</h6>
      <h1>حساب مطالبات مردم از اغتشاش‌گران جدا است</h1>
      <address><time datetime="2019-11-18T16:22:51+00:00">18 Nov 2019, 16:22</time> by <a rel="author">رقیه فرنیا</a></address>
      <p>ایسنا/زنجان نماینده ولی‌فقیه در استان زنجان گفت: مردم زنجان همواره حامی نظام و ولایت‌فقیه بوده و حساب مطالبات مردمی از اقدامات نابخردانه اغتشاش‌گران جداست.</p>
      <p>آیت‌الله علی خاتمی، عصر امروز در تجمع مردم زنجان که در حمایت از نظام و محکوم کردن عملکرد اغتشاش‌گران در روزهای اخیر، اظهار کرد: ملت ایران از آغاز انقلاب تاکنون، مورد آماج حملات توطئه‌گرانه دشمنان قرار گرفته است، اما مردم ایران در هر زمانی با بصیرت و هوشیاری و به پشتوانه رهبری انقلاب این توطئه‌ها را خنثی کرده‌اند.</p>
      <p>وی با تقدیر از ایستادگی ملت در برابر خباثت‌های دشمن یادآور شد: اغتشاش‌گران در سال ۹۶ نیز قصد آشوب و برهم زدن نظم و آرامش در جامعه را داشتند، اما در همان سال مردم زنجان در یک راهپیمایی خودجوش به عرصه آمده و توطئه‌های دشمنان را در نطفه خفه کردند.</p>
      <p>نماینده ولی‌فقیه در استان زنجان با اشاره به اینکه مقام معظم رهبری حمایت خود را از تصمیم اخیر دولت اعلام کردند و سخنان ایشان فصل‌الخطاب است، تصریح کرد: ایشان نقشه راه را مشخص کردند و مردم استان زنجان در پشتیبانی از نظام و ولایت‌فقیه همیشه در صحنه هستند.</p>
      <p>وی ادامه داد: حضور گسترده مردم استان زنجان در تجمع امروز، لبیک به ندای مقام معظم رهبری و در حمایت از نظام است و همه باید در تبعیت از فرامین ایشان در صحنه باشیم و نمی‌توان این حضور و همبستگی را منتسب به جریان سیاسی خاصی کرد، چرا که همه زیر پرچم نظام مقدس جمهوری اسلامی هستند.</p>
      <p>خاتمی بر حل مشکلات مردم و پیگیری مطالبات آن‌ها تاکید کرد و افزود: مردم مشکلاتی دارند که بخشی از این مشکلات به دلیل تحریم‌ها است؛ ولی بخش دیگر به ندانم‌کاری‌های داخلی مربوط می‌شود و مسئولان باید برای بهبود وضع معیشت مردم همه تلاش خود را در شرایط سخت اقتصادی حاکم بر جامعه به‌کار گیرند.</p>
      <p>وی با اشاره به اینکه برای پیروزی و تداوم انقلاب شهدای بسیاری جان خود را فدا کرده‌اند، افزود: مردم زنجان مردمی هستند که در این هوای سرد و زیر بارش برف برای حمایت از نظام و رهبر فرزانه خود در راهپیمایی شرکت کرده‌اند و حساب آن‌ها از عده‌ای اغتشاش‌گر که با اقداماتی نابخردانه کشور را به چالش می‌کشند، جداست‌.</p>
      <p>نماینده ولی‌فقیه در استان زنجان با بیان اینکه ملت ایران با گذشت ۴۰ سال از عمر نظام، هوشیارتر از گذشته پای نظام و آرمان‌های انقلاب اسلامی ایستاده‌اند، گفت: دشمنان نظام بدانند که ملت ایران هرگز ذره‌ای از آرمان‌های خود و تبعیت از ولایت‌فقیه دست برنخواهند داشت.</p>
      <p>وی با بیان اینکه مردم زنجان همواره در طول دوران دفاع مقدس و حمایت از نظام خط‌شکن بوده‌اند، تاکید کرد: مسئولان کشور باید صدای مردم را بشنوند و مطالبات و خواسته‌های مردمی را به خوبی جواب بدهند.</p>
      <p>خاتمی خاطرنشان کرد: مسئولان باید برای قدردانی از حضور مردم در مورد طرح اصلاح بنزین توضیح داده و شفاف‌سازی کنند و برای رفع مطالبات مردمی اقدام عملی و عملیاتی انجام دهند.</p>
      <p>انتهای پیام</p>
    </article>
  </body>
</html>