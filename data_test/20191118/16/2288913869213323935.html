<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723628"/>
    <meta property="og:site_name" content="De Standaard"/>
    <meta property="article:published_time" content="2019-11-18T16:45:00+00:00"/>
    <meta property="og:title" content="Fedasil: ‘Nog onduidelijk wanneer asielcentrum Dormaal deuren zal openen’"/>
    <meta property="og:description" content="Het is nog onduidelijk wanneer het asielcentrum dat Fedasil plant in Dormaal, een deelgemeente van Zoutleeuw, de deuren zal openen. Toen begin september de..."/>
  </head>
  <body>
    <article>
      <h1>Fedasil: ‘Nog onduidelijk wanneer asielcentrum Dormaal deuren zal openen’</h1>
      <address>
        <time datetime="2019-11-18T16:45:00+00:00">18 Nov 2019, 16:45</time>
      </address>
      <p>
        <b>Het is nog onduidelijk wanneer het asielcentrum dat Fedasil plant in Dormaal, een deelgemeente van Zoutleeuw, de deuren zal openen. Toen begin september de komst van het asielcentrum bekendraakte was sprake van een opening eind oktober.</b>
      </p>
      <p>Het asielcentrum in Dormaal zal worden ondergebracht in het voormalig woonzorgcentrum Philemon en Baucis. Fedasil wil er 130 personen in onder brengen. Mieke Candaele, directeur communicatie van Fedasil, wil zich momenteel nog niet vastpinnen op een openingsdatum.</p>
      <p>‘De werken die wij uitvoeren om het gebouw geschikt te maken als asielcentrum zijn momenteel nog niet helemaal afgewerkt. Daarnaast zijn we nog bezig om de nodige documenten in orde te brengen in het kader van de aanvraag van het attest van de brandweer. We willen het asielcentrum zo snel mogelijk openen, maar een datum kan ik momenteel niet geven’, aldus Candaele.</p>
      <p>Na de aangestoken brand in het toekomstig asielcentrum in Bilzen vorige week, had het stadsbestuur de waakzaamheid rond het asielcentrum alvast verhoogd. De komst van het asielcentrum wordt immers fel gecontesteerd door het plaatselijke actiecomité ‘Genoeg is genoeg’.</p>
      <p>Met een juridische procedure voor de Raad van State, zwarte vlaggen, menselijke kettingen en andere betogingen liet het comité de afgelopen twee maanden herhaaldelijk zijn ongenoegen blijken. Het actiecomité vindt het niet kunnen dat een dorp met nauwelijks 200 gezinnen met zo’n grote groep migranten geconfronteerd wordt.</p>
      <p>Maar niet alle inwoners van Zoutleeuw kanten zich tegen de komst van het asielcentrum. Als reactie op ‘Genoeg is genoeg’ heeft een andere groep het comité ‘Gastvrij Zoutleeuw’ opgericht dat menselijkheid, empathie en warmte wil tonen, en de asielzoekers een helpende hand wil bieden. Een eerste initiatief is de inzameling van winterkleren.</p>
    </article>
  </body>
</html>