<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/verde-pe-linie-la-bursa-cu-iz-de-prudenta-bet-debuteaza-cu-o-crestere-de-0-33-18592479"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T16:19:20+00:00"/>
    <meta property="og:title" content="Verde pe linie la Bursă, cu iz de prudenţă. BET debutează cu o creştere de 0,33%"/>
    <meta property="og:description" content="Toţi cei nouă indici ai Bursei de Valori Bucureşti au înregistrat aprecieri modeste în prima şedinţă a săptămânii, în contextul unei prudenţe pregnante a investitorilor locali vizavi de atingerea unor noi maxime bursiere atât pe plan domestic cât şi la nivel internaţional în ultima perioadă."/>
  </head>
  <body>
    <article>
      <h1>Verde pe linie la Bursă, cu iz de prudenţă. BET debutează cu o creştere de 0,33%</h1>
      <address><time datetime="2019-11-18T16:19:20+00:00">18 Nov 2019, 16:19</time> by <a rel="author">Mihai Gongoroi, Mediafax</a></address>
      <p>Toţi cei nouă indici ai Bursei de Valori Bucureşti au înregistrat aprecieri modeste în prima şedinţă a săptămânii, în contextul unei prudenţe pregnante a investitorilor locali vizavi de atingerea unor noi maxime bursiere atât pe plan domestic cât şi la nivel internaţional în ultima perioadă.</p>
      <p>De menţionat că lichiditatea a continuat să se situeze sub media din acest an, fiind de doar 28,11 milioane de lei. Totuşi, rulajul primei şedinţe din săptămână a fost peste cel de la sfârşitul săptămânii trecute, de doar 19 milioane de lei. Media acestui an este de puţin peste 39 milioane de lei.</p>
      <p>Referinţa pieţei, indicele BET, a urcat cu 0,33%, la 9.724,93 de puncte, la mai puţin de 10 puncte de maximul post-criză înregistrat la finalul şedinţei de miercuri, 13 noiembrie. În acelaşi timp, indicii europeni au evoluat pe o tendinţă descendentă, în timp ce indicii de la Wall Street erau în stagnare după atingerea unor noi maxime săptămâna trecută, printre care de menţionat este pragul de 28.000 de puncte depăşit de indicele Dow Jones Industrial Average (DJIA).</p>
      <p>Ziua a fost pozitivă per ansamblu, creşterile fiind generale, pe mare parte din acţiuni. De la începutul anului şi până în prezent, BET afişează o creştere de 31,71%, pornind de la o bază mai mică după crahul bursier de după anunţul OUG114/2018.</p>
      <p>Din cadrul indicelui BET, cele mai bune evoluţii au fost înregistrate de: Electrica (EL) 1,81%, Nuclearelectrica (SNN) 1,57% şi Transelectrica (TEL) 1,5%. La polul opus regăsim titlurile Conpet (COTE), cu o scădere de 0,5% şi Fondul Proprietatea (FP) care au pierdut 0,47%. Acţiunile Romgaz (SNG) au încheiat ziua cu o depreciere de 0,27%.</p>
      <p>Indicele BET-FI, al celor cinci SIF-uri plus Fondul Proprietatea, a înregistrat cea mai bună evoluţie sectorială a zilei, cu o creştere de 0,88%, pe fondul amendării legii fondurilor de investiţii alternative astfel încât eliminarea pragului la SIF-uri să fie aplicată la 6 luni de la promulgare, faţă de 18 luni cât se prevedea în varianta iniţială.</p>
      <p>Titlurile Banca Transilvania au ocupat prima poziţie în topul celor mai tranzacţionaţi emitenţi, cu schimburi în valoare de 7,1 milioane de lei. Titlurile băncii, care au crescut cu 0,46% şi au atins un nou maxim istoric de 2,48 lei/unitate, sunt urmate în clasamentul rulajelor de acţiunile SNG, cu 5,93 milioane de lei, şi BRD Societe Generale (BRD), cu tranzacţii în sumă de 3,27 milioane de lei.</p>
    </article>
  </body>
</html>