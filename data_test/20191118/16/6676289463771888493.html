<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/substanta-neurotoxica-deratizare-morti-timisoara-326099.html"/>
    <meta property="og:site_name" content="Observator"/>
    <meta property="article:published_time" content="2019-11-18T16:26:00+00:00"/>
    <meta property="og:title" content="Substanţă neurotoxică descoperită la deratizarea soldată cu trei morţi, în Timişoara"/>
    <meta property="og:description" content="Zeci de persoane au avut probleme medicale, după o acţiune de deratizare efectuată la un bloc din Timişoara, iar trei dintre victime, un adult şi doi minori, au decedat."/>
  </head>
  <body>
    <article>
      <h1>Substanţă neurotoxică descoperită la deratizarea soldată cu trei morţi, în Timişoara</h1>
      <address><time datetime="2019-11-18T16:26:00+00:00">18 Nov 2019, 16:26</time> by <a rel="author">Cristi Ioniţă</a></address>
      <p>
        <b>
          <b>Zeci de persoane au avut probleme medicale, după o acţiune de deratizare efectuată la un bloc din Timişoara, iar trei dintre victime, un adult şi doi minori, au decedat.</b>
        </b>
      </p>
      <p>O primă anchetă efectuată de autorităţi la faţa locului a arătat că în zonele în care se aflau victimele s-au găsit urme de substanţă neurotoxică, nivel mediu la etajul 3 al blocului şi nivel redus la etajul 4, ultimul.</p>
      <h3>Autorităţile din Timişoara, verificări suplimentare în cazul deratizării cu trei morţi</h3>
      <p>Oficial, firma care a efectuat deratizarea a utilizat substanţe conform legii, însă reprezentanţii ISU anunţă că doar o verificare amănunţită va scoate la iveală dacă s-au folosit substanţe în exces.</p>
      <p>Reprezentanţii ISU Timiş sunt însă bănuiţi că au intervenit cu întârziere, după ce s-ar fi efectuat mai multe apeluri la 112, pe parcursul weekendului.</p>
      <p>Primele măsuri luate au fost evacuarea celor 200 de apartamente ale blocului, relocarea oamenilor şi evaluarea situaţiei de la faţa locului.</p>
      <p>În plus, s-a decis ventilarea spaţiilor afectate.</p>
      <h3>Firma implicată în deratizarea respectivă ar mai fi acţionat la două locaţii din Timişoara</h3>
      <p>Pe de altă parte, autorităţile locale au anunţat că firma care a executat deratizarea la blocul respectiv a mai efectuat de curând deratizare şi la alte două locaţii, un club şi un restaurant.</p>
      <p>Deşi de la cele două locaţi nu s-au primit informaţii conform cărora cineva s-ar fi simţit rău, s-a luat decizia ca acestea să fie închise, urmând a fi redeschise doar în urma unor verificări suplimentare.</p>
      <p>Poliţiştii şi procurorii au deschis dosar penal în cazul deratizării cu victime de la Timişoara, verificându-se inclusiv dacă reprezentanţii firmei şi preşedintele Asociaţiei de locatari au anunţat regulamentar efectuarea deratizării în bloc.</p>
    </article>
  </body>
</html>