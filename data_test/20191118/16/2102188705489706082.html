<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653836/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T16:16:00+00:00"/>
    <meta property="og:title" content="Прокуратура викрила схему заволодіння нерухомістю ВТБ Банку на 96 мільйонів"/>
    <meta property="og:description" content="Київська місцева прокуратура завершила досудове слідство у кримінальному провадженні за фактом заволодіння майном АТ “ВТБ Банк” на суму понад 96 мільйонів гривень."/>
  </head>
  <body>
    <article>
      <h1>Прокуратура викрила схему заволодіння нерухомістю ВТБ Банку на 96 мільйонів</h1>
      <address>
        <time datetime="2019-11-18T16:16:00+00:00">18 Nov 2019, 16:16</time>
      </address>
      <p>Київська місцева прокуратура завершила досудове слідство у кримінальному провадженні за фактом заволодіння майном АТ "ВТБ Банк" на суму понад 96 мільйонів гривень.</p>
      <p>Про це <a href="https://kyiv.gp.gov.ua/ua/news.html?_m=publications&amp;_c=view&amp;_t=rec&amp;id=261276">повідомляє</a> пресслужба прокуратури.</p>
      <p>За матеріалами слідства, директор приватного товариства залучив до злочинної схеми приватного нотаріуса Київського міського нотаріального округу.</p>
      <p>"Останній, діючи за вказівкою організатора злочину, виготовив підроблені договори купівлі-продажу майна у ПАТ "ВТБ Банк", а саме 2 нежитлових приміщень у Харкові та 23 квартир у таунхаусі, розташованому у Голосіївському районі Києва.</p>
      <p>На підставі підроблених документів зловмисникам вдалося перереєструвати право власності на 11 об’єктів, завдавши збитки на суму понад 96 млн гривень", - йдеться у повідомленні.</p>
      <p>Зазначається, що на всі об'єкти нерухомості, які стали предметом злочину, наклали арешт та повернули право власності Фонду гарантування вкладів фізичних осіб в особі ПАТ "ВТБ Банк". </p>
      <p>Обвинувальний акт скеровано до Шевченківського районного суду міста Києва для розгляду по суті. Санкцією статей передбачається покарання у вигляді позбавлення волі на строк від п'яти до дванадцяти років з конфіскацією майна.</p>
      <p>Економічна правда</p>
    </article>
  </body>
</html>