<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/597945/vouleftes-prospathoun-na-thesoun-terma-sti-syzitisi-gia-idiotikopoiisi-tis-cyta"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T16:33:00+00:00"/>
    <meta property="og:title" content="Βουλευτές προσπαθούν να θέσουν τέρμα στη συζήτηση για ιδιωτικοποίηση της Cyta"/>
    <meta property="og:description" content="Η συνεχιζόμενη κερδοφορία και τα καλά αποτελέσματα της που παρουσιάστηκαν κατά τη συζήτηση του προϋπολογισμού του οργανισμού, στην Κοινοβουλευτική Επιτροπή..."/>
  </head>
  <body>
    <article>
      <h1>Βουλευτές προσπαθούν να θέσουν τέρμα στη συζήτηση για ιδιωτικοποίηση της Cyta</h1>
      <address><time datetime="2019-11-18T16:33:00+00:00">18 Nov 2019, 16:33</time> by <a rel="author">SigmaLive</a></address>
      <p>Η συνεχιζόμενη κερδοφορία και τα καλά αποτελέσματα της που παρουσιάστηκαν κατά τη συζήτηση του προϋπολογισμού του οργανισμού, στην Κοινοβουλευτική Επιτροπή Οικονομικών, έδωσαν νέα ώθηση σε βουλευτές που προσπαθούν να θέσουν τέρμα σε κάθε συζήτηση για ενδεχόμενη ιδιωτικοποίηση του οργανισμού.</p>
      <p>Συγκεκριμένα ΑΚΕΛ, ΔΗΚΟ και Οικολόγοι, ανέφεραν ότι θα προχωρήσουν σε καταψήφιση ή δέσμευση κονδυλίου €500 χιλ. για διενέργεια μελέτης για ενδεχόμενη μετοχοποίηση ή σύναψη συνεργασιών από τη Cyta.<br/><br/>Κατά την παρουσίαση του προϋπολογισμού του 2020 και του Μεσοπρόθεσμου Δημοσιονομικού Πλαισίου για το 2021-22, η Πρόεδρος της Cyta, Ρένα Ρουβιθά Πάνου, ανέφερε ότι οι προβλέψεις που περιλαμβάνονται στον Προϋπολογισμό έχουν ως βάση την εξαιρετικά σημαντική κερδοφορία της Cyta που σημειώθηκε κατά το 2018.  Συγκεκριμένα, το πλεόνασμα μετά τη φορολογία για το 2018 ανήλθε σε €60,6 εκ, που αποτελεί το υψηλότερο επίπεδο κερδοφορίας της τελευταίας επταετίας.<br/><br/>Επιπρόσθετα, όπως ανέφερε, με βάση τις μέχρι σήμερα ενδείξεις, το μετά φόρων πλεόνασμα για το 2019 υπολογίζεται ότι θα υπερβεί σημαντικά το προϋπολογιζόμενο, με τα έξοδα λειτουργίας να αναμένονται χαμηλότερα από τα προϋπολογιζόμενα και τα έσοδα να προβλέπονται σημαντικά αυξημένα σε σχέση με τα προϋπολογιζόμενα.  Για το 2019, είπε, αναμένεται όχι μόνο σταθεροποιητική αλλά και αυξητική τάση στα συνολικά έσοδα του Οργανισμού για το 2019, ανατρέποντας την τάση μείωσης εσόδων των τελευταίων χρόνων.<br/><br/>Συγκεκριμένα, το προϋπολογιζόμενο πλεόνασμα μετά τη φορολογία για το 2020 ανέρχεται σε €35,7 εκ, με τα αποτελέσματα για το 2021 και 2022 να προβλέπονται σε παρόμοια επίπεδα.<br/><br/>Η Πρόεδρος της CYTA ανέφερε ότι τα συνολικά έσοδα στον Προϋπολογισμό για το 2020 ανέρχονται στα €349,1 εκ σε σύγκριση με €340,4 εκ στον Προϋπολογισμό του 2019, παρουσιάζοντας για πρώτη φορά ανοδική πορεία στα προϋπολογισθέντα έσοδα που αυξάνονται κατά 2,6%.<br/><br/>Σημείωσε επίσης ότι, παρατηρούνται σταθεροποιητικές τάσεις στα μερίδια αγοράς της Cyta στις βασικές κατηγορίες υπηρεσιών στις οποίες δραστηριοποιείται, όπου διατηρεί σθεναρά το ποσοστό της σε επίπεδα πέραν του 50%, τόσο στη σταθερή και την κινητή τηλεφωνία, όσο και στο διαδίκτυο.<br/><br/>H Πρόεδρος της Cyta είπε ότι πέραν του εμπορικού προσανατολισμού που οδήγησε σε αυξημένη συγκράτηση του ρυθμού μείωσης των εσόδων κατά το 2018, επιτεύχθηκε ορθολογιστική διαχείριση των επενδύσεων, ειδικότερα για τη Cyta Hellas.<br/><br/>Πρόσθεσε ότι για το έτος 2019, τα προβλεπόμενα οικονομικά αποτελέσματα επίσης αντικατοπτρίζουν την οικονομική ευρωστία της Cyta, παρά το έντονο ανταγωνιστικό περιβάλλον στο οποίο λειτουργεί.<br/><br/>Περαιτέρω, είπε, παρατηρούνται σταθεροποιητικές τάσεις στα μερίδια αγοράς της Cyta στις βασικές κατηγορίες υπηρεσιών στις οποίες δραστηριοποιείται, όπου διατηρεί σθεναρά το ποσοστό της σε επίπεδα πέρα του 50%, τόσο στα σταθερή και την κινητή τηλεφωνία όσο και στο διαδίκτυο. Παράλληλα το μερίδιο αγοράς του οργανισμού στην τηλεόραση αυξήθηκε κατά μία ποσοστιαία μονάδα κατά το πρώτο εξάμηνο του 2019 (από 44,7% σε 45,6%).<br/><br/>«Διαχρονική στρατηγική προτεραιότητα της Cyta είναι η συνεχής βελτίωση των οικονομικών αποτελεσμάτων και η μεγιστοποίηση της αξίας του Οργανισμού, παράλληλα με τη βελτιστοποίηση της αποδοτικότητάς του και την καθοριστική συνεισφορά του στην εξέλιξη της οικονομίας και της κοινωνίας της Κύπρου», ανέφερε. Στο πλαίσιο αυτό, πρόσθεσε, ο Οργανισμός προβαίνει σε ουσιαστικές και προσεκτικά μελετημένες αναπτυξιακές επενδύσεις σε τεχνολογίες αιχμής, επιδιώκοντας σταθερά τη μέγιστη δυνατή γεωγραφική και πληθυσμιακή κάλυψη. Οι επενδύσεις αυτές, πρόσθεσε, επικεντρώνονται στις δικτυακές υποδομές και ιδιαίτερα στο δίκτυο οπτικών ινών, καθώς και στην αναβάθμιση των τεχνολογιών κινητής ευρυζωνικής πρόσβασης και την περαιτέρω ανάπτυξη της υποθαλάσσιας καλωδιακής υποδομής.<br/><br/>Πρόσθεσε ότι έχει εξαγγελθεί σημαντικό σχέδιο εκσυγχρονισμού του Οργανισμού, ενώ το ΔΣ έχει επιδοθεί σε ένα πιο ευρύ έργο που καλύπτει πολλά και διάφορα σημεία που θα διαφοροποιήσουν τη λειτουργία του.<br/><br/>Στόχος του ΔΣ, είπε, είναι ανεξάρτητα από όποιες συζητήσεις για μετοχοποίηση να γίνουν ενέργειες που θα αυξήσουν την αποδοτικότητα του οργανισμού.  Είπε επίσης ότι η Cyta συνεργάζεται με Υπουργεία παρέχοντας τους τεχνογνωσία για τον ψηφιακό μετασχηματισμό.<br/><br/>Σε δηλώσεις του ο Πρόεδρος της Επιτροπής Άγγελος Βότσης είπε ότι ο οργανισμός αυτός παρά τις αντίθετες προβλέψει κάποιων, συνεχίζει δυναμικά στην εποχή του ανταγωνισμού κάτι που ενισχύει την πεποίθηση ότι σωστά παραμένει με τη μορφή που είναι για να προσφέρει ποιοτικές υπηρεσίες στον κυπριακό λαό σε ένα ανταγωνιστικό περιβάλλον.  Είπε ότι το ΔΗΚΟ θα καταψηφίσει κονδύλι €500 χιλιάδες για  έρευνες και μελέτες για το κατά πόσο θα πρέπει να μετοχοποιηθεί  ή να κάνει κάποιες συνεργασίες, αφού όπως είπε είναι ένα πλάγιος τρόπος για να συζητηθεί ξανά η ιδιωτικοποίηση.<br/><br/>Ο βουλευτής του ΑΚΕΛ Στέφανος Στεφάνου είπε ότι το ο ρόλος της Cyta είναι πολύ σημαντικός  για την κυπριακή κοινωνία και οικονομία, σε έναν τομέα στρατηγικής σημασίας όπως οι τηλεπικοινωνίες. Το ΑΚΕΛ είπε, έχει ολοκληρωμένες προτάσεις για το πως μπορεί να εκσυγχρονιστεί περαιτέρω και να βελτιώσει ακόμα περισσότερο τη δουλειά και την ευελιξία της για να αντιμετωπίσει τον ανταγωνισμό, στο πλαίσιο του υφιστάμενου ιδιοκτησιακού καθεστώτος. Εξέφρασε ικανοποίηση για την ενίσχυση της κερδοφορίας της Cyta διαψεύδοντας αυτούς που έλεγαν ότι θα γίνει ζημιογόνα και θα ξεπουληθεί. Είπε ακόμα ότι οι προσπάθειες για ιδιωτικοποίηση δεν έχουν τερματιστεί και ότι το ΑΚΕ θα καταψηφίσει και θα ζητήσει να αποκοπεί κονδύλι 500 χιλ. για έρευνες για σκοπούς μετοχοποίηση που είναι όπως είπε το «παράθυρο» για την ιδιωτικοποίηση.<br/><br/>Ο Πρόεδρος του Κινήματος Οικολόγων Συνεργασία Πολιτών Γιώργος Περδίκης είπε ότι η Cyta χρειάζεται εκσυγχρονισμό και μεταρρύθμιση και όχι ιδιωτικοποίηση κα προς αυτή την κατεύθυνση θα ήθελαν να δουν να προχωρούν οι σχεδιασμοί και να μην αναζητούνται άλλα μοντέλα διοίκησης και ιδιοκτησιακού καθεστώτος. Όσον αφορά το κονδύλι των €500 χιλιάδων είπε ότι προβληματίζονται αν θα το καταψηφίσουν ή θα το δεσμεύσουν, αλλά σίγουρα δεν θα περάσει ως έχει στον προϋπολογισμό. Ζήτησε επίσης διαφάνεια, προβληματισμό και έρευνα για τον τρόπο εφαρμογής της τεχνολογίας 5G.</p>
      <p>Πηγή: ΚΥΠΕ</p>
    </article>
  </body>
</html>