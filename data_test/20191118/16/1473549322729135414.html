<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/rybnik-25-lat-wiezienia-za-zabojstwo-17-latki,986329.html"/>
    <meta property="og:site_name" content="TVN24"/>
    <meta property="article:published_time" content="2019-11-18T16:22:00+00:00"/>
    <meta property="og:title" content="Alicja miała 17 lat, znaleźli ją za garażem. Nie żyła. Jej 20-letni kolega skazany za zabójstwo"/>
    <meta property="og:description" content="W zimową noc wyszli razem z klubu. Alicja rano już nie żyła. Miała 17 lat. Adrian miał lat 20. Dzisiaj został skazany na 25 lat więzienia za pobicie i uduszenie koleżanki."/>
  </head>
  <body>
    <article>
      <h1>Alicja miała 17 lat, znaleźli ją za garażem. Nie żyła. Jej 20-letni kolega skazany za zabójstwo</h1>
      <address><time datetime="2019-11-18T16:22:00+00:00">18 Nov 2019, 16:22</time> by <a rel="author">mag/gp</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/d1e946f4e67db4b362ad23818a6fb78a/cba627e3-9cc7-4a3e-887c-d3d6a1a02b15.jpg?type=1&amp;srcmode=0&amp;srcx=1/1&amp;srcy=1/1&amp;srcw=99/100&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/d1e946f4e67db4b362ad23818a6fb78a/f46cd5c1-ab94-4466-b640-4976f8a3a2d2-360p.mp4"/>
          <figcaption>Eksperyment procesowy z podejrzanym o morderstwo</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/d1e946f4e67db4b362ad23818a6fb78a/156e3296-06e4-464e-bf92-39a0295fe8a3-480p.mp4"/>
          <figcaption>Policja ustaliła, że 17-latkę miał zabić 20-letni Adrian P.</figcaption>
        </figure>
        <figcaption>20-latek skazany na 25 lat za morderstwo 17-latki (wideo archiwalne)<cite>Foto: śląska policja | Video: śląska policja</cite></figcaption>
      </slideshow>
      <h3>W zimową noc wyszli razem z klubu. Alicja rano już nie żyła. Miała 17 lat. Adrian miał lat 20. Dzisiaj został skazany na 25 lat więzienia za pobicie i uduszenie koleżanki.</h3>
      <p>Sąd Okręgowy w Gliwicach, wydział zamiejscowy w Rybniku skazał dzisiaj 20-letniego Adriana P. za zabójstwo 17-letniej Alicji F.</p>
      <related>
        <a href="https://www.tvn24.pl/katowice,51/wyszli-razem-z-klubu-sledczy-udusil-ja-ukryl-za-garazem-nie-zdazyl-wyprac-ubran,857441.html"/>
      </related>
      <p>W tragiczną noc bawili się w tej samej dyskotece - tak wynika z zeznań świadków. Nagrania z kamer miejskiego monitoringu pokazują, że potem ponad godzinę chodzili po mieście, aż zniknęli w uliczce z garażami.</p>
      <p>Rano za garażami znaleziono ciało dziewczyny.</p>
      <p>Adrian P. nie zaprzeczał, że spacerował z Alicją i że się posprzeczali. Co było dalej, nie pamiętał. Był wtedy pod wpływem alkoholu i amfetaminy. Zgodził się na udział w eksperymencie procesowym. Ale nie przyznał się do morderstwa. Jeśli dzisiejszy wyrok się uprawomocni, spędzi w więzieniu nawet 25 lat. Sąd orzekł ponadto, że o warunkowe zwolnienie będzie mógł się ubiegać dopiero po 20 latach.</p>
      <p>- Sąd uznał go za winnego również posiadania broni palnej bez pozwolenia - dodaje Agata Dybek-Zdyń, rzeczniczka Sądu Okręgowego w Gliwicach.</p>
      <h3>Zabawa</h3>
      <p>W sobotę 3 lutego 2018 roku 17-letnia Alicja spędzała wieczór w klubie w Rybniku. Jak donosiły lokalne media, które śledziły proces, jedna z jej koleżanek świętowała 18. urodziny. Tylko ona była pełnoletnia, ale wszystkie miały pić alkohol. Gdy solenizantka źle się poczuła i poszła do domu, one bawiły się dalej. Wyszły z klubu po czwartej nad ranem w niedzielę. Bez Alicji.</p>
      <p>"Miała iść z nimi. Zbierała swoje rzeczy. Była wstawiona, chwiała się na nogach. Widziałam ją, jak rozmawiała z jakimś kolegą, mówiła, że mamy iść na autobus, ona zaraz nas dogoni. Kilka razy obracałam się, sprawdzałam, czy idzie, ale jej nie było" - zeznawała w sądzie jedna z jej koleżanek (cytat za nowiny.rybnik.pl).</p>
      <p>W poniedziałek, gdy wracały z zakupów, podjechała policja i pokazała im zdjęcie martwej dziewczyny. - Nie rozpoznałam jej twarzy początkowo. Rozpoznałam ją po ubraniach i torebce - zeznała koleżanka.</p>
      <h3>Ciało</h3>
      <p>Ciało Alicji leżało za ostatnim z szeregu garażów przy ulicy Łokietka. Znalazł je właściciel tego garażu w niedzielę już po 9 rano. Ale wezwani na miejsce policjanci jeszcze przez kilka godzin nie wiedzieli, kim była dziewczyna. Nie miała przy sobie dokumentów ani telefonu. Za to od początku byli pewni - po obrażeniach głowy i śladach na szyi - że padła ofiarą zbrodni. Była przykryta ziemią, liśćmi, deskami.</p>
      <p>Spaloną torebkę - ocalał tylko brązowy pasek i stał się jednym z ważnych dowodów - i spalony telefon znaleziono kilka godzin później w okolicy nasypu kolejowego.</p>
      <p>Dowodem przeciw Adrianowi P. było także jego ubranie, poplamione ziemią i krwią.</p>
      <h3>Chłopcy z poprawczaka</h3>
      <p>Na podstawie nagrań z monitoringów, zeznań świadków i eksperymentu procesowego śledczy ustalili, że Alicja po wyjściu z klubu spacerowała po mieście w towarzystwie Adriana P. Znali się, on był kolegą jej byłego chłopaka. Obaj odbywali kary w zakładzie poprawczym.</p>
      <p>Przez moment trzymali się za ręce. Alicja miała na ramieniu brązową torebkę. W parku przy bazylice zgubiła chustę, którą wcześniej miała na szyi. Kilka minut po szóstej rano kamera uchwyciła ich ostatni raz, gdy skręcali w kierunku garaży.</p>
      <related>
        <h4>Dowiedz się więcej...</h4>
        <a href="https://www.tvn24.pl/katowice,51/wyszli-razem-z-klubu-sledczy-udusil-ja-ukryl-za-garazem-nie-zdazyl-wyprac-ubran,857441.html"/>
      </related>
    </article>
  </body>
</html>