<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/18/sniag-vielici-avstriia-i-italiia-v-kapan-na-losho-vreme.430026"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T16:07:00+00:00"/>
    <meta property="og:title" content="Сняг, виелици... Австрия и Италия в капан на лошо време"/>
    <meta property="og:description" content="На някои места училищата не работят | Dnes.bg"/>
  </head>
  <body>
    <article>
      <h1>Сняг, виелици... Австрия и Италия в капан на лошо време</h1>
      <h2>На някои места училищата не работят</h2>
      <address><time datetime="2019-11-18T16:07:00+00:00">18 Nov 2019, 16:07</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252110-middle.jpg"/>
        </figure>
        <p>Снимка: Reuters</p>
        <p>1<a href="https://www.dnes.bg/notifikacii/2019/11/18/sniag-vielici-avstriia-i-italiia-v-kapan-na-losho-vreme.430026,image2#photo">2</a><a href="https://www.dnes.bg/notifikacii/2019/11/18/sniag-vielici-avstriia-i-italiia-v-kapan-na-losho-vreme.430026,image3#photo">3<br/></a>Ежедневието в някои части на Австрия днес все още е затруднено заради обилния паднал сняг, заплахата от лавини и наводнения от преливащи реки и езера, предаде Асошиейтед прес, като се позова на австрийски медии.</p>
        <p>Кално свлачище в Бад Гастайн, южно от Залцбург, разруши две къщи през нощта и затрупа две жени. Аварийните служби реагираха и бързо извадиха едната жена, а другата - след неколкочасови усилия.</p>
        <p>По-късно през деня друго кално свлачище е засипало жилищна сграда в Бад Клайнкирхен. Спасители с помощта на обучени кучета издирват един изчезнал 80-годишен мъж.</p>
        <p>В Гурктал, провинция Каринтия, са евакуирани обитателите на 15 сгради заради преливане на река Гурк. Около 1700 домакинства са без електричество от часове, а няколко села в Южна Австрия са отрязани от света заради падналия сняг.</p>
        <p>Училищата в засегнатите от стихиите райони са затворени. Хеликоптери оглеждат планинските хребети за евентуални лавини.</p>
        <p>Властите в италианската област Тоскана обявиха извънредно положение заради лошото време, съобщи ТАСС, като се позова на "Скай Ти Джи 24". Според телевизията така управата на областта ще може да поиска от правителството в Рим финансиране от специалните му фондове. Днес в Тоскана и Емилия-Романя бе обявен най-високият, червен код за заплаха от наводнение. Причината е очакваните там силни дъждове и бури, които могат да предизвикат разливи на реки.</p>
        <p>ДПА отбеляза, че след няколко дни на "висока вода" днес Венеция леко си отдъхва, защото прогнозите са, че през следващите дни нивата на реките ще спаднат. По данни на кмета на града вчера 70 процента от града са били под вода, а нивото е било със 150 см над морското.</p>
        <related>
          <h4>Още по темата</h4>
          <a href="https://www.dnes.bg/stranata/2019/11/18/sniag-v-planinite-i-esenni-temperaturi-prez-sedmicata.429956"/>
          <a href="https://www.dnes.bg/world/2019/11/13/10-000-domakinstva-bez-tok-sled-pyrviia-sniag-v-avstriia.429553"/>
        </related>
      </anchor>
    </article>
  </body>
</html>