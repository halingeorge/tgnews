<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/polovinata-ot-balgarite-ne-znayat-kakvo-iznasya-stranata-ni.html"/>
    <meta property="og:site_name" content="News.bg"/>
    <meta property="article:published_time" content="2019-11-18T16:00:31+00:00"/>
    <meta property="og:title" content="Половината от българите не знаят какво изнася страната ни"/>
    <meta property="og:description" content="Това стана ясно от социологическо проучване на &quot;Тренд&quot;"/>
  </head>
  <body>
    <article>
      <h1>Половината от българите не знаят какво изнася страната ни</h1>
      <address>
        <time datetime="2019-11-18T16:00:31+00:00">18 Nov 2019, 16:00</time>
      </address>
      <p>Половината от българите<b> не са информирани относно износа на страната и посочват маслодайната роза и млечните продукти</b> за едни от най-търгуваните продукти. Електротехническата индустрия и машиностроенето формират по-голямата част от българския износ.</p>
      <p>Това стана ясно от социологическо проучване на "Тренд", което беше представено от Димитър Ганев в рамките на <b>форума "Да извадим успеха от анонимност"</b><b>.</b></p>
      <p><b>52% са на мнение, че българският износ като продукция е качествен</b>, докато едва 12% са на обратното мнение. 36% <b>не знаят или не могат да преценят, което пък показва слаба информираност.</b></p>
      <p>39% от българите са на мнение, че е <b>възможно у нас да се прави успешен бизнес, докато 34% не са съгласни с това.</b></p>
      <p>На въпроса в каква посока се развива българската икономика 31% от анкетираните казват, че се<b> развива в позитивна, а 49% - в негативна.</b></p>
      <p>74% смятат, че в <b>електронните медии преобладават негативните новини.</b></p>
      <p>63% от попитаните искат да<b> научават за българските предприемачи.</b></p>
      <p>"Икономиката на България е <b>излязла от 19 век</b>", смята главният икономист на Института за пазарна икономика Лъчезар Богданов. По думите му износът на България в периода 2008 - 2018 г. е претърпял значителни промени. За 10 години ръстът на износ на електрически съоръжения се<b> покачва повече от три пъти, търгуването с машини</b> - два пъти, а износът на автомобилната индустрия - с рекордните шест пъти. За сравнение, през 2001 г. основният износ е бил облекла, плетива и метали.</p>
      <p>"У нас нищо не се произвежда. В България няма индустрия." Това е нещото, което най-често четем в социалните мрежи и слушаме по улиците", коментира от своя страна Васил Велев, председател на АИКБ.</p>
      <p>"Всъщност, малко от българите знаят, че България е далеч от над средноевропейското равнище по дял на индустрията в брутната добавена стойност. Малко хора знаят, че първите пет пера в българския износ са машиностроенето и автомобилостроенето и електротехниката и електрониката - все сектори с висока и средна добавена стойност", отбеляза Велев.</p>
      <p>Събитието беше организирано от Германо-българската индустриално-търговска камара (ГБИТК), Асоциацията на индустриалния капитал в България (АИКБ) и Българската стопанска камара (БСК). Форумът е част от кампанията "Да успеем в България!", чиято цел е постигането на по-широка публичност на успехите на българските предприятия и предприемачи.</p>
    </article>
  </body>
</html>