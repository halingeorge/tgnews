<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Ivan-Labanda-Zahara-professors-Operacion_0_2346365471.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T16:03:29+00:00"/>
    <meta property="og:title" content="Ivan Labanda i la cantant Zahara, professors de la nova edició d''Operación Triunfo'"/>
    <meta property="og:description" content="L'actor del 'Polònia' serà el professor d'interpretació de l'acadèmia"/>
  </head>
  <body>
    <article>
      <h1>Ivan Labanda i la cantant Zahara, professors de la nova edició d''Operación Triunfo'</h1>
      <h2>L'actor del 'Polònia' serà el professor d'interpretació de l'acadèmia</h2>
      <address>
        <time datetime="2019-11-18T16:03:29+00:00">18 Nov 2019, 16:03</time>
      </address>
      <p>La pròxima edició <i>Operación Triunfo</i>, que s'estrenarà a TVE el 2020, comptarà amb noves cares en el claustre de professors de l'acadèmia musical. L'actor Ivan Labanda, que actualment forma part de l'equip del <i>Polònia</i>, serà l'encarregat d'impartir les classes d'interpretació, mentre que la cantautora Zahara es posarà al capdavant de les lliçons de cultura musical que rebran els <i>triunfitos</i>. </p>
      <p>Labanda, amb una llarga trajectòria en el món de la interpretació, la locució i el doblatge, agafa el relleu a Javier Ambrossi i Javier Calvo –més coneguts com <i>els Javis</i>–, que no poden participar en la nova edició d'<i> OT</i> perquè tenen un contracte vigent amb el grup privat de televisió Atresmedia. En l'última edició, la del 2018, <a href="https://www.ara.cat/media/Javis-abandonen-academia-Operacion-Triunfo_0_2052994878.html">els Javis tampoc havien de ser professors</a>, però, finalment, a mitja temporada<a href="https://www.ara.cat/media/Javis-OT-substituir-Itziar-Castro_3_2117218260.html"> van tornar per substituir </a>la que en principi <a href="https://www.ara.cat/media/OT-prescindeix-Itziar-Castro-interpretacio_0_2116588423.html">era la seva suplent, Itziar Castro.</a> Actualment els Javis es troben treballant amb Atresmedia en la producció d'una sèrie sobre la vida de La Veneno. </p>
      <figure>
        <a href="https://www.ara.cat/2019/11/18/media/Ivan-Labanda-Zahara-professors-Operacion_2346375520_67471934_1500x998.jpg">
          <img src="https://www.ara.cat/2019/11/18/media/Ivan-Labanda-Zahara-professors-Operacion_2346375520_67471934_1500x998.jpg"/>
        </a>
        <figcaption>Ivan Labanda i la cantant Zahara, professors de la nova edició d''Operación triunfo' / RTVE</figcaption>
      </figure>
      <p>Per la seva banda, Zahara, que porta vint anys de carrera musical, substitueix Miqui Puig, que va ser qui va impartir les classes de cultura musical a <i>OT 2018. </i>Abans d'ell, l'encarregat d'aquestes lliçons havia sigut Guille Milkyway. La relació de Zahara amb el format va començar el 2017, tot i que mai hi ha treballat. Durant l'emissió d'aquella edició, <a href="https://www.ara.cat/media/final-Operacion-OT-triunfo-Twitter_0_1955804636.html">la que va guanyar Amaia Romero</a>, es va declarar fan del programa a les xarxes, va visitar l'acadèmia i va acabar cantant al costat de la guanyadora i Aitana Ocaña en el concert especial que el <i>talent show</i> va fer a l'estadi Santiago Bernabéu. La cantant nascuda a Úbeda (Jaén) té cinc discos publicats –l'últim, el 2018– i ha col·laborat amb bandes com Love of Lesbian, La Habitación Roja o Maga. </p>
      <p>Actualment, <i>OT</i> es troba en fase de càsting i, segons ha anunciat RTVE, la selecció final de concursants tindrà lloc els dies 25, 26 i 27 de novembre a Barcelona. Fins ara s'han celebrat proves en nou ciutats diferents, a les quals s'han presentat més de 10.000 persones. </p>
    </article>
  </body>
</html>