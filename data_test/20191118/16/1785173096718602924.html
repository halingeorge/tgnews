<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/mae-a-finalizat-expedierea-materialelor-necesare-votarii-in-strainatate-la-cel-de-al-doilea-tur-al-alegerilor-prezidentiale-1922404718552019111619173945"/>
    <meta property="og:site_name" content="News.ro"/>
    <meta property="article:published_time" content="2019-11-18T16:47:55+00:00"/>
    <meta property="og:title" content="MAE a finalizat expedierea materialelor necesare votării în străinătate la cel de-al doilea tur al alegerilor prezidenţiale"/>
    <meta property="og:description" content="Ministerul Afacerilor Externe (MAE) anunţă că a finalizat, luni, expedierea materialelor necesare votării în străinătate la cel de-al doilea tur al alegerilor prezidenţiale. Astfel, au fost trimise peste 4,6 milioane de buletine de vot şi peste 2,8 milioane de timbre autocolante cu menţiunea &quot;VOTAT&quot;."/>
  </head>
  <body>
    <article>
      <h1>MAE a finalizat expedierea materialelor necesare votării în străinătate la cel de-al doilea tur al alegerilor prezidenţiale</h1>
      <address><time datetime="2019-11-18T16:47:55+00:00">18 Nov 2019, 16:47</time> by <a rel="author">News.ro</a></address>
      <p>
        <b>Ministerul Afacerilor Externe (MAE) anunţă că a finalizat, luni, expedierea materialelor necesare votării în străinătate la cel de-al doilea tur al alegerilor prezidenţiale. Astfel, au fost trimise peste 4,6 milioane de buletine de vot şi peste 2,8 milioane de timbre autocolante cu menţiunea "VOTAT".</b>
      </p>
      <p>MAE arată, într-un comunicat de presă, că a finalizat, luni, expedierea materialelor necesare votării către misiunile diplomatice şi oficiile consulare ale României, pentru buna desfăşurare a procesului de votare în secţiile de votare din străinătate în contextul celui de-al doilea tur al alegerilor prezidenţiale.</p>
      <p>Astfel, pentru cele 835 de secţii de votare organizate pentru alegătorii români din străinătate, Ministerul Afacerilor Externe a trimis, pentru turul al doilea al alegerilor prezidenţiale, 4.608.175 de buletine de vot şi 2.866.260 de timbre autocolante cu menţiunea ”VOTAT”.</p>
      <p>"Aceste cantităţi sunt rezultatul informării de către misiunile diplomatice şi consulare, la solicitarea Centralei MAE, cu privire la necesarul de buletine de vot şi alte materiale pentru turul al doilea. Numărul de buletine de vot solicitat de misiuni pentru turul al doilea este mai mare cu 107.068 decât cel solicitat pentru primul tur", arată MAE.</p>
      <p>Odată cu buletinele de vot, Ministerul Afacerilor Externe a expediat şi celelalte materiale necesare votării în cadrul secţiilor de votare din străinătate: modele de liste electorale suplimentare, procese-verbale pentru consemnarea rezultatelor votării, modele de procese-verbale ce trebuie completate în anumite situaţii specifice în cadrul procesului de votare.</p>
      <p>Ministerul Afacerilor Externe aminteşte că votul pentru turul al doilea al alegerilor prezidenţiale în cadrul celor 835 de secţii organizate în străinătate se desfăşoară pe parcursul a trei zile: vineri, 22 noiembrie, în intervalul orar 12.00 - 21.00, sâmbătă (23 noiembrie) şi duminică (24 noiembrie) în intervalul orar 07.00 – 21.00. Lista secţiilor de votare organizate în străinătate şi harta interactivă a acestora pot fi consultate pe pagina de internet a MAE: http://www.mae.ro/node/49479 .</p>
      <p>Ministerul Afacerilor Externe recomandă cetăţenilor români aflaţi în străinătate pe durata celui de-al doilea tur al alegerilor prezidenţiale să se prezinte la vot pe durata celor trei zile (vineri, sâmbătă şi duminică) pentru a evita aglomerarea în ultima zi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>