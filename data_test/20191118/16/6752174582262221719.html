<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-atfogo-megallapodast-kotott-a-kormany-az-egyseges-magyarorszagi-izraelita-hitkozseggel/"/>
    <meta property="og:site_name" content="lokál"/>
    <meta property="article:published_time" content="2019-11-18T16:39:03+00:00"/>
    <meta property="og:title" content="Átfogó megállapodást kötött a kormány az Egységes Magyarországi Izraelita Hitközséggel"/>
    <meta property="og:description" content="Átfogó megállapodást kötött a kormány az Egységes Magyarországi Izraelita Hitközséggel (EMIH). A dokumentumot Semjén Zsolt miniszterelnök-helyettes és Köves Slomó, az EMIH vezető rabbija írta alá hétfőn Budapesten, a Karmelita kolostorban."/>
  </head>
  <body>
    <article>
      <h1>Átfogó megállapodást kötött a kormány az Egységes Magyarországi Izraelita Hitközséggel</h1>
      <address><time datetime="2019-11-18T16:39:03+00:00">18 Nov 2019, 16:39</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/D_KOS20191118012-1280x853.jpg"/>
      </figure>
      <p>
        <b>Átfogó megállapodást kötött a kormány az Egységes Magyarországi Izraelita Hitközséggel (EMIH). A dokumentumot Semjén Zsolt miniszterelnök-helyettes és Köves Slomó, az EMIH vezető rabbija írta alá hétfőn Budapesten, a Karmelita kolostorban.</b>
      </p>
      <p>Semjén Zsolt kiemelte, a magyar állam két dolgot ismer el a szerződés megkötésével: a hagyományait őrző zsidóság történelmi tradícióit, illetve azt a jelenlegi és jövőbeni szolgálatot, amelyet az EMIH a magyarországi zsidó közösség reneszánszáért tesz.</p>
      <p>Elmondta: Magyarországon mind a három zsidó irányzatot – a Magyarországi Zsidó Hitközségek Szövetségét (Mazsihisz), a Magyarországi Autonóm Ortodox Izraelita Hitközséget (MAOIH) és az EMIH-et – a legmagasabb fokon elismerik, de a megbecsülés “következő, anyagi és szimbolikus értelemben is legmagasabb” foka, amikor a kormány az adott felekezettel külön szerződést is köt.</p>
      <p>A Mazsihisszel még a első Orbán-kormány idején megállapodtak, és azt a szerződést aláírta a MAOIH akkori vezetője is, az EMIH-hel kötött megállapodással pedig a magyarországi zsidóság teljességét elismerik – tette hozzá.</p>
      <p>Semjén Zsolt kiemelte: a megállapodás értelmében az EMIH által létrehozott és fenntartott intézményeket ugyanaz a finanszírozás illeti meg, mint a hasonló feladatot ellátó állami intézményeket.</p>
      <p>A szerződésben a kormány az EMIH-re bízza a holokauszt következtében “elárvult” vidéki intézmények felújítását, megőrzését és azt, hogy ezeket élettel töltsék meg. Rögzíti továbbá, hogy a kormány támogatja a Milton Friedman Egyetemet. Az intézmény a zsidó tudományosság fellegvára lehet, emellett a nem zsidóknak is közvetíti a zsidó értékeket – ismertette a miniszterelnök-helyettes.</p>
      <p>Hangsúlyozta: a magyar zsidóság “történelmileg és napjainkban is elszakíthatatlan része az országnak”. Trianon után a magyar nyelvű zsidóság jelentős része is a határon kívülre szorult, és az EMIH nagy segítséget nyújt ezeknek a zsidó közösségeknek a megerősítésében és a kapcsolattartásban velük.</p>
      <p>Köves Slomó arról beszélt: az EMIH 2004-es megalakításának legfontosabb célja az volt, hogy a zsidóság értékeit megmutassa és “élettel megtöltve elérhetővé tegye” minden magyarországi zsidónak.</p>
      <p>Kitért arra: Kovács András 2018-ban megjelent, a zsidóság körében végzett kutatása igazolja, hogy az EMIH 15 éve tartó munkája “meghozta gyümölcsét”.</p>
      <p>Ez a kutatás egy húsz évvel ezelőtti felmérés megismétlése volt. A kutatásból kiderült, hogy míg húsz évvel ezelőtt a zsidó közösség aktív, zsinagógába járó tagjainak 70 százaléka a szülei szokásait követte és csak 30 százalékuk volt “visszatérő”, vagyis nem zsinagógába járó szülők zsinagógába járó gyermeke, addig ma ez az arány éppen fordított.</p>
      <p>Emellett, míg húsz éve a zsidó identitást meghatározó legfontosabb tényezők között a holokauszt emléke szerepelt, ma ezt “megelőzi a zsidó hagyomány értékeinek megőrzése és a szubjektív zsidó életérzés” – mondta.</p>
      <p>Köves Slomó hozzátette: a kutatásban résztvevők több mint 80 százaléka mondta, hogy az EMIH munkája elengedhetetlen a zsidó közösség újjáépítéséhez.</p>
      <p>Az EMIH vezetője megköszönte a kormány támogatását, megjegyezve, hogy a munka tartalmi része az ő felelősségük, de sikeréhez elengedhetetlen a kormány nyitottsága.</p>
      <p>David Lau, Izrael askenázi főrabbija kiemelte: a megállapodás egyszerre biztosítja a múlt értékeinek megőrzését és ad útmutatást a jövő építéséhez.</p>
      <p>Meglátása szerint Magyarország az állampolgáraival is jót tesz, amikor szerződést köt a zsidó szervezettel, hiszen az emberek azt látják, hogy a régi értékek őrzésének van értelme és célja, egymás kölcsönös elismerése érték, és ezzel egy konfliktusoktól mentes, békés jövőt építését segítik.</p>
      <p>David Lau hétfőn megbeszélést folytatott Orbán Viktor miniszterelnökkel. A találkozóról azt mondta: megtapasztalhatta, hogy a kormányfő különösen fontosnak tartja a múlt tiszteletét és a múltból építkezve kíván egy szebb jövőt építeni.</p>
      <p>Az egyházi törvény szerint bevett (vagyis legmagasabb jogi besorolású) egyházzá az a bejegyzett egyház válhat, “amellyel az állam a közösségi célok érdekében történő együttműködésről átfogó megállapodást kötött”. Azon egyházak, amelyek – mint az EMIH is – a jelenleg hatályos törvény életbelépését megelőzően is bevett egyházak voltak, ilyen megállapodás nélkül is megtarthatják bevett egyházi státuszukat, ugyanakkor kérhetik a kormánytól a megállapodás megkötését.</p>
      <p>A jogi személyiséggel rendelkező vallási közösség lehet vallási egyesület, nyilvántartásba vett egyház, bejegyzett egyház és bevett egyház. Utóbbi kategóriába 32 egyház tartozik.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-10-egyre-tobb-orszag-csatlakozik-az-uldozott-keresztenyek-megsegitesehez/">Egyre több ország csatlakozik az üldözött keresztények megsegítéséhez</a>
        </li>
        <li>
          <a href="https://www.lokal.hu/2019-10-magyarorszag-felelosseget-visel-a-vilag-valamennyi-kereszteny-kozossege-irant/">Magyarország felelősséget visel a világ valamennyi keresztény közössége iránt</a>
        </li>
        <li>
          <a href="https://www.lokal.hu/2019-10-soltesz-miklos-megerositjuk-felekezeteinket-es-kozossegeinket/">Soltész Miklós: Megerősítjük felekezeteinket és közösségeinket</a>
        </li>
        <li>
          <a href="https://www.lokal.hu/2019-09-kormanyzati-tamogatassal-ujabb-zsido-hittankonyv-jelenik-meg/">Kormányzati támogatással újabb zsidó hittankönyv jelenik meg</a>
        </li>
        <li>
          <a href="https://www.lokal.hu/2019-09-soltesz-kereszteny-gyokereibol-taplalkozhat-a-nemzet/">Soltész: Keresztény gyökereiből táplálkozhat a nemzet</a>
        </li>
      </ul>
    </article>
  </body>
</html>