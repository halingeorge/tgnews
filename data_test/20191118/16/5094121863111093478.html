<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/jeste-ne-osmnactilety-mladik-mel-v-terlicku-zastrelit-znameho-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T16:23:00+00:00"/>
    <meta property="og:title" content="Tragédie v Těrlicku. Nezletilý mladík měl zastřelit známého"/>
    <meta property="og:description" content="Smrt dvaadvacetiletého mladíka šetří od nedělního rána policie v Těrlicku. Podle informací tamních obyvatel měl mladého muže údajně zastřelit jeho ještě ne osmnáctiletý známý, když spolu odcházeli z jednoho z místních rodinných domů z oslavy narozenin.  "/>
  </head>
  <body>
    <article>
      <h1>Tragédie v Těrlicku. Nezletilý mladík měl zastřelit známého</h1>
      <address><time datetime="2019-11-18T16:23:00+00:00">18 Nov 2019, 16:23</time> by <a rel="author">Libor Běčák</a></address>
      <p>K tragédii došlo na autobusové zastávce v Těrlicku-Hradišti v místní části Kaménka, mladíci byli údajně z Českého Těšína.</p>
      <p>Oslava se konala v noci ze soboty na neděli, mladíci pak společně ráno odcházeli na autobus do Českého Těšína. Po cestě mezi nimi zřejmě došlo ke sporu, který vyvrcholil tím, že mladší z nich vytáhl střelnou zbraň a začal střílet.</p>
      <p>Dvaadvacetiletý mladík pak zraněním podlehl. „Střelec měl vystřelit třikrát a mladíkovi měl zasáhnout plíce. Ano, stalo se to na zastávce,“ řekli Deníku v pondělí místní lidé.</p>
      <p>"V neděli v 6.40 hodin jsme byli voláni k zásahu v Těrlicku. Na místo vyjela zdravotnická posádka z Českého Těšína a lékařská posádka z Havířova. Na místě zjistili muže bez známek života. Okamžitě byla zahájena resuscitace, která však byla ukončena s konstatováním úmrtí," řekl mluvčí moravskoslezské záchranné služby Lukáš Humpl. </p>
      <p>"Moravskoslezští policisté činí úkony trestního řízení ve věci trestného činu těžké ublížení na zdraví. Ke skutku došlo v neděli v obci Těrlicko v okrese Karviná. Střelnému zranění, které měla způsobit osoba mladistvá, podlehl mladý muž. Vzhledem k okolnostem a zejména věku pachatele nelze v této chvíli sdělit k věci bližší informace," sdělila policejní mluvčí Soňa Štětínská.</p>
      <figure>
        <img src="https://g.denik.cz/72/4d/ostrava-orlova-karvinsko-dul-lazy-uhli-hornik-23_denik-150-3x2.jpg"/>
      </figure>
      <aside>
        <a href="https://karvinsky.denik.cz/zpravy_region/konec-tezba-cerneho-uhli-karvina-dul-lazy-prohlidka20191118.html">Těžba v Dole Lazy po 130 letech končí. Podívejte se, takto to vypadá v podzemí Přečíst článek ›</a>
      </aside>
      <figure>
        <img src="https://g.denik.cz/72/26/1-1208024-karvina-dul-darkov-sachta-hbzs-bansti-zachranari_denik-150-3x2.jpg"/>
      </figure>
      <aside>
        <a href="https://karvinsky.denik.cz/zpravy_region/hornicka-zachranka-ma-noveho-sefa-20191118.html">Hornická záchranka má nového šéfa Přečíst článek ›</a>
      </aside>
    </article>
  </body>
</html>