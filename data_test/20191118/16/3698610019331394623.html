<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/viyskovih-prokuroriv-vivodyat-z-pid-pidporyadkuvannya-minoboroni-chumak-330044_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T16:21:00+00:00"/>
    <meta property="og:title" content="Військових прокурорів виводять з-під підпорядкування Міноборони – Чумак"/>
    <meta property="og:description" content="На думку головного військового прокурора, це дозволить уникнути конфлікту інтересів."/>
  </head>
  <body>
    <article>
      <h1>Військових прокурорів виводять з-під підпорядкування Міноборони – Чумак</h1>
      <h2>На думку головного військового прокурора, це дозволить уникнути конфлікту інтересів.</h2>
      <address>
        <time datetime="2019-11-18T16:21:00+00:00">18 Nov 2019, 16:21</time>
      </address>
      <p><b><a href="https://dt.ua/UKRAINE/chumak-hoche-tri-misyaci-dlya-povnoyi-reorganizaciyi-viyskovoyi-prokuraturi-323859_.html">Військова прокуратура розпочала перехід у підпорядкування Генеральної прокуратури</a></b>, розповів в інтерв'ю "<a href="https://armyinform.com.ua/2019/11/vijskovi-prokurory-perebuvaly-na-zabezpechenni-minoborony-i-vodnochas-kontrolyuvaly-jogo-shho-porodzhuvalo-konflikt-interesiv-tak-bilshe-ne-bude-viktor-chumak/">Армія.Inform</a>" головний військовий прокурор, заступник генпрокурора Віктор Чумак.</p>
      <p>"Військових прокурорів вже виводять з-під підпорядкування Міноборони. І абсолютно точно вже не діятиме прокурорський "призов" через військове відомство. Ці люди будуть цивільними і повністю перейдуть у підпорядкування генеральному прокурору. Військова прокуратура входитиме до складу Генпрокуратури, а не Міноборони", - зазначив Чумак.</p>
      <p>Після зміни підпорядкування військові прокурори отримуватимуть усі види забезпечення в ГПУ, а не в оборонному відомстві. На думку головного військового прокурора, це дозволить уникнути конфлікту інтересів.</p>
      <p>"Всі види забезпечення прокурори теж отримуватимуть тут, за місцем роботи. А не так, як раніше: Міноборони їх забезпечувало, а прокурори його контролювали, що породжувало прямий конфлікт інтересів", - пояснив він.</p>
      <p>Водночас прокурори й надалі розслідуватимуть справи щодо військових злочинів, злочинів у сфері національної безпеки і оборони, в оборонно-промисловому комплексі, на держпідприємствах та у військових формуваннях.</p>
      <p>У межах реформи прокуратури будуть ліквідовані Головна військова прокуратура та військові прокуратури в регіонах. Натомість буде створено Головну спеціалізовану прокуратуру та спецпрокуратури на місцях.</p>
      <p>"Дедлайном стануть відповідні накази генпрокурора про ліквідацію спочатку Головної військової прокуратури і створення Головної спеціалізованої прокуратури, а потім – про ліквідацію прокуратур регіонів і створення на їхньому рівні спецпрокуратур. Завершиться процес формуванням спеціалізованих прокуратур гарнізонів. Причому ми проаналізуємо, де в них є потреба, а де – ні", - наголосив прокурор.</p>
      <p>Нагадаємо, 11 вересня генеральний прокурор Руслан Рябошапка <a href="https://dt.ua/POLITICS/ryaboshapka-priznachiv-chumaka-golovnim-viyskovim-prokurorom-323196_.html"><b>призначив колишнього народного депутата Віктора Чумака головним військовим прокурором</b></a> України замість Анатолія Матіоса.</p>
      <p>23 вересня президент Володимир <a href="https://dt.ua/POLITICS/zelenskiy-pidpisav-zakon-pro-reformuvannya-prokuraturi-324347_.html"><b>Зеленський підписав закон про реформу органів прокуратури</b></a> – документ № 1032. Зокрема, закон передбачає перейменування Генеральної прокуратури на Офіс генерального прокурора, а також ліквідацію Головної військової прокуратури. Також згідно із документом, всі прокурори повинні пройти переатестацію, а їх загальну кількість скоротять з 15 тисяч до 10 тисяч працівників.</p>
      <footer>За матеріалами: <a href="https://dt.ua/go/aHR0cHM6Ly9hcm15aW5mb3JtLmNvbS51YS8=">Армія Інформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>