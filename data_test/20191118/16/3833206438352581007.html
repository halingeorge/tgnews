<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Edna-ot-lekarkite-razkarvala-pochinaloto-momchence-ot-bolnica-v-bolnica-izleze-sus-svoya-versiya-za-sluchiloto-se-914775"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T16:31:00+00:00"/>
    <meta property="og:title" content="Една от лекарките, разкарвала починалото момченце от болница в болница, излезе със своя версия за случилото се"/>
    <meta property="og:description" content="Лекарката, която според родителите на починалото 3-годишно момче в София, е отказвала в продължение ..."/>
  </head>
  <body>
    <article>
      <h1>Една от лекарките, разкарвала починалото момченце от болница в болница, излезе със своя версия за случилото се</h1>
      <address>
        <time datetime="2019-11-18T16:31:00+00:00">18 Nov 2019, 16:31</time>
      </address>
      <p>Лекарката, която според родителите на починалото 3-годишно момче в София, е отказвала в продължение на часове да го хоспитализира в столичната педиатрична болница "Проф. д-р Иван Митев", разказа друга версия за случилото се.</p>
      <p>По думите ѝ детето е чакало 30 минути за прием, но през това време състоянието му е не е било тежко, предаде bTV.</p>
      <p>"В 1:30 ч. ми бяха предоставени документите. Някъде около 2 ч. детето беше прието. През този половин час установих, на базата на клиничния преглед, че става въпрос за дете, което има нужда от болнично лечение, но не и от интензивно болнично лечение", уточни д-р Елена Георгиева.</p>
      <p>Педиатърът разказа, че е предложила на родителите детето да бъде настанено за лечение в пулмологичната клиника на Александровска болница, но те са отказали. Тя допълни, че състоянието на малкото дете е позволявало то да бъде преместено в друго лечебно заведение.</p>
      <p>"Беше в увредено общо състояние. Лежеше на болничната кушетка, с белези на интоксикация, но не и с дихателна недостатъчност и сърдечна недостатъчност", посочи още медикът.</p>
      <p>Д-р Елена Георгиева е категорична, че не е имало забавяне в лечението на детето.</p>
      <p>Вчера майката на загиналото момченце сподели статус във фейсбук, към който добави и снимка на лекарката: Това е съществото (Елена Георгиева), което отказваше да приеме моето дете, докато го гледаше как умира. Как спите, как се гледате в огледалото!</p>
    </article>
  </body>
</html>