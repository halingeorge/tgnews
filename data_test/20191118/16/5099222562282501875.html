<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498670-emilia-gane-noul-agent-guvernamental-pentru-curtea-justitie-radu-cantar-fost-eliberat-din-functie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T16:42:00+00:00"/>
    <meta property="og:title" content="Emilia Gane, noul agent guvernamental pentru Curtea de Justiție a UE / Radu Canțăr a fost eliberat din funcție"/>
    <meta property="og:description" content="Emilia Gane a fost numită luni în funcția de agent guvernamental pentru Curtea de Justiție a Uniunii Europene, potrivit unei decizii a premierului Ludovic Orban, publicată în Monitorul"/>
  </head>
  <body>
    <article>
      <h1>Emilia Gane, noul agent guvernamental pentru Curtea de Justiție a UE / Radu Canțăr a fost eliberat din funcție</h1>
      <address><time datetime="2019-11-18T16:42:00+00:00">18 Nov 2019, 16:42</time> by <a rel="author">R.M.</a></address>
      <p><b>Emilia Gane a fost numită luni în funcția de agent guvernamental pentru Curtea de Justiție a Uniunii Europene, potrivit unei decizii a premierului Ludovic Orban, publicată în Monitorul Oficial.<br/></b><br/>Tot luni, Radu Canțăr a fost eliberat din funcția de agent guvernamental pentru CJUE, la cerere.<br/><br/>Agentul guvernamental la CJUE are rangul de subsecretar de stat în Ministerul Afacerilor Externe.<br/><br/>Emilia Gane a fost șefa serviciului de reprezentare de peste 10 ani.<br/><br/>Radu Canțăr fusese numit în poziția de agent guvernamental pe data de 15 mai 2018, de premierul de atunci, Viorica Dăncilă. Acesta avea astfel două atribuții importante. El reprezenta statul român, ca un avocat, în fața Curții Europene de Justiție și trebuia să apere România când era dată în judecată. Tot el era cel care trebuia, în plan intern, să comunice cu Comisia Europeană și, în țară, cu autoritățile române pentru transpunerea reglementărilor europene în legislația națională, să nu ne sancționeze UE.<br/><br/>Radu Canțăr este fiul lui Mircea Canțăr, care conduce un ziar din Craiova, „Cuvântul Libertății”, la care a lucrat și Olguța Vasilescu, fost ministru PSD al Muncii. <br/><br/>Fostul agent guvernamental Radu Canțăr a fost membru al unei rețele socialiste europene, PES Activists, filiala Dolj. PES Activists România este o organizație condusă de Victor Negrescu, fostul ministru al Afacerilor Europene, care l-a adus pe Canțăr în MAE. Negrescu a demisionat din Guvern, în 2018, dar Canțăr a rămas în funcție, lucrând mai departe cu următorul ministru delegat pentru Afaceri Europene, George Ciamba. <br/><br/>Un episod din mandatul de un an și jumătate al lui Canțăr ca avocat al statului în justiția UE este cel în care România a pierdut la Tribunalul Uniunii Europene un proces în care erau în joc 80 de milioane de euro. <br/><br/>Pe 1 mai 2019, <a href="https://economie.hotnews.ro/stiri-eurofonduri-23116687-guvernul-dancila-comis-confuzie-80-milioane-euro-ministerul-externe-uitat-faca-conetstatie-termen-fost-taxati-fondurile.htm"><b>HotNews.ro a relatat</b></a> că România se vedea nevoită să suporte corecții financiare de 80 de milioane de euro, din cauza unor nereguli la fondurile europene pentru agricultură și dezvoltarea satelor. Ministerul de Externe, care trebuia să depună contestație, a făcut acest demers prea târziu. Cazul a ajuns în justiția europeană, care a respins ca inadmisibilă acțiunea României privind anularea corecțiilor financiare. „Argumentaţia României se întemeiază pe o confuzie” - a constatat Tribunalul UE, referitor la acțiunea introdusă de agentul guvernamental al României, Radu Canțăr, subsecretar de stat în Ministerul de Externe (MAE).</p>
    </article>
  </body>
</html>