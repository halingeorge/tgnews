<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cyklista-vakoc-potvrdil-konec-ve-staji-deceuninck-quick-step/1822543?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T16:46:00+00:00"/>
    <meta property="og:title" content="Cyklista Vakoč potvrdil konec ve stáji Deceuninck-Quick Step"/>
    <meta property="og:description" content="Praha - Přední český silničář Petr Vakoč potvrdil svůj odchod z belgické stáje Deceuninck-Quick Step, kde patřil mezi jeho spolujezdce i Zdeněk Štybar. Místo svého dalšího působiště prozatím oznámit nemohl, netajil ale nadšení z nové výzvy. Jméno sedmadvacetiletého Vakoče se v poslední době skloňovalo především ve spojení s týmem Corendon-Circus, jehož dres obléká jedna z největších hvězd současné cyklistiky Nizozemec Mathieu van der Poel."/>
  </head>
  <body>
    <article>
      <h1>Cyklista Vakoč potvrdil konec ve stáji Deceuninck-Quick Step</h1>
      <address><time datetime="2019-11-18T16:46:00+00:00">18 Nov 2019, 16:46</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Přední český silničář Petr Vakoč potvrdil svůj odchod z belgické stáje Deceuninck-Quick Step, kde patřil mezi jeho spolujezdce i Zdeněk Štybar. Místo svého dalšího působiště prozatím oznámit nemohl, netajil ale nadšení z nové výzvy. Jméno sedmadvacetiletého Vakoče se v poslední době skloňovalo především ve spojení s týmem Corendon-Circus, jehož dres obléká jedna z největších hvězd současné cyklistiky Nizozemec Mathieu van der Poel.</p>
      <p>"Jisté je, že po těch sedmi letech, co jsem strávil s Quick-Stepem, budu měnit tým. Rozhodl jsem se, že je čas vyzkoušet něco nového. Týmu moc děkuji za tu dobu, kterou jsem v něm strávil. Nebylo to vůbec jednoduché rozhodnutí, ale čeká mě teď ohromná výzva," řekl Vakoč v audionahrávce.</p>
      <p>Účastník Tour de France 2016 a Gira d'Italia 2015 vybíral z několika možností a nabídek. "A jsem nadšený z toho, kam jsem se rozhodl po dlouhém rozhodování vykročit, i když je to trochu krok do neznáma. Bohužel zatím ještě nemohu oznámit, jak se můj tým bude jmenovat. Pořád ještě čekáme, než to má nová stáj oznámí," doplnil Vakoč.</p>
      <p>Minulý týden absolvoval krátký pobyt v nemocnici. "Strávil jsem tam pět dní, kdy mi doktoři vytahovali šrouby z hrudní páteře. Už to byla závěrečná operace, taková uzávěrka celého toho mého zranění," přiblížil Vakoč, jenž se tento rok dokázal na výbornou vrátit do pelotonu po nehodě z ledna 2018, kdy ho při tréninku v Jihoafrické republice srazilo nákladní auto a se zlomenými obratli musel na operaci.</p>
      <p>"Šlo to všechno hladce a bylo o mě skvěle postaráno," ocenil péči nemocničního personálu Vakoč. "A já jsem moc rád za to, jak to celé dopadlo. Že jsem zdravý a mohu dělat zpátky všechno to, co mě baví, a bez omezení žít naplno," dodal.</p>
      <p>Ještě před nástupem do nemocnice stihl krátkou, ale o to intenzivnější dovolenou. "Z posledních závodů v Číně jsem to vzal kolem světa přes Spojené státy zpátky do Čech," připomněl.</p>
      <p>Dalších několik dnů stráví v Praze, má klidový režim. "Musím počkat, než se rána zacelí, aby mi mohli vyndat stehy. Takže mě čeká fyzický klid. Je ale super, že mám tím pádem teď čas na kamarády, rodinu a také malou firmu na zdravou výživu, kterou mám společně s Michalem Kočím. Moc mě baví se tomu ve volném čase věnovat a snažit se firmu rozvíjet a zlepšovat naše výrobky," těšil se Vakoč.</p>
      <p>S tréninkem začne přibližně za deset dnů. "Takový je můj odhad, pokud se bude vše dobře hojit, což předpokládám, že ano. Plánem je vyrazit do Andorry a tam zahájit přípravu chozením po horách, na běžkách, zařadím i horské kolo, možná i trochu na silnici. Uvidíme, jaké bude počasí. Tahle podzimní příprava ale bývá mou nejoblíbenější částí roku, i když je fakt, že letos jsem sezonu skončil hodně pozdě. Tím i trénink začínám pozdě a nebude tolik prostoru. Chci si to ale co nejvíce užít, než naskočím zpátky do kolotoče závodění a trénování jen na silnici," plánoval Vakoč.</p>
      <p>K tradičním vrcholům přibude v příští sezoně olympiáda. Silniční závod v Tokiu mají Češi absolvovat ve třech závodnících. "Měl jsem možnost jet v Japonsku několik menších exhibičních závodů a vždy to byl úžasný zážitek. Také se mi moc líbilo cestování po Japonsku. Očekávám, že atmosféra na olympiádě bude naprosto neskutečná. Japonci jsou skvělí a vášniví fanoušci, myslím, že ty hry tam budou nádherné. Bude pro mě velkou výzvou se tam dostat a reprezentovat Českou republiku," řekl Vakoč.</p>
    </article>
  </body>
</html>