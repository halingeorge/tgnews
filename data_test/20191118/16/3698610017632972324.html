<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/portnov-hodiv-v-ofis-zelenskogo-skarzhitis-na-zhurnalistiv-330041_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T16:05:00+00:00"/>
    <meta property="og:title" content="Портнов ходив в Офіс Зеленського скаржитись на журналістів"/>
    <meta property="og:description" content="Просив прийняти до уваги його аргументи у справі щодо тиску на журналістів Схем.  "/>
  </head>
  <body>
    <article>
      <h1>Портнов ходив в Офіс Зеленського скаржитись на журналістів</h1>
      <h2>Просив прийняти до уваги його аргументи у справі щодо тиску на журналістів "Схем".  </h2>
      <address>
        <time datetime="2019-11-18T16:05:00+00:00">18 Nov 2019, 16:05</time>
      </address>
      <p>Адвокат і колишній голова Адміністрації президента часів Віктора Януковича<a href="https://dt.ua/UKRAINE/gorbatyuk-ozvuchiv-svoyu-versiyu-togo-yak-materiali-sprav-maydanu-opinilisya-u-portnova-328624_.html"><b> Андрій Портнов</b></a> приходив в Офіс президента з реакцією на розгляд скарги журналістів "Радіо Свобода", персональні дані яких він опублікував, та просив взяти до уваги його аргументи.</p>
      <p>"Андрій Портнов наголосив, що занепокоєний загрозою свободі слова та перешкоджанням його адвокатській і журналістській діяльності, оскільки є штатним телеведучим каналу "112 Україна" і має офіційне редакційне завдання", - заявили в Офісі президента.</p>
      <p>За словами Портнова, аргументи журналістів проекту "Схеми" щодо того, що він нібито є публічною особою, не мають під собою законних підстав, адже такою особою є громадянин – державний службовець або громадянин, після перебування якого на державній службі не минуло трьох років.</p>
      <p>"У мене минуло шість років після державної служби. Я не є політиком, державним службовцем, членом політичної партії, депутатом будь-якого рівня. У зв'язку з цим я вважаю, що це піврічне стеження за мною є проведенням стосовно мене незаконних оперативно-технічних дій під виглядом журналістської діяльності. Адже якщо за шість місяців не видається жоден сюжет, то це стеження й незаконні оперативно-технічні дії", – заявив Портнов.</p>
      <p>В Офісі Зеленського запевнили, що Рада з питань свободи слова та захисту журналістів об'єктивно розгляне цю ситуацію з урахуванням усіх обставин, викладених обома сторонами конфлікту.</p>
      <p><a href="https://dt.ua/UKRAINE/rozpochato-rozsliduvannya-za-faktom-vislovlyuvan-portnova-na-adresu-zhurnalistiv-shem-policiya-328790_.html"><b>Національна поліція 7 листопада відкрила кримінальне провадження</b></a> через висловлювання колишнього заступника глави Адміністрації президента Віктора Януковича Андрія Портнова на адресу журналістів програми "Схеми" - спільного проєкту "Радіо свобода" та телеканалу "UA:Перший".</p>
      <p>Раніше <a href="https://dt.ua/POLITICS/zhurnalisti-shem-zayavili-pro-tisk-na-redakciyu-z-boku-portnova-328148_.html"><b>журналісти програми "Схеми" заявили про тиск на редакцію з боку Андрія Портнова</b></a>, який у своєму Telegram-каналі звернувся до Михайла Ткача та програми, опублікувавши персональні дані водія знімальної групи. "Схеми" готували розслідування щодо Портнова. Журналісти розповіли, що він оприлюднив повні паспортні дані та домашню адресу, номери авто, а також дані, які свідчать про стеження за місцем проживання водія програми. Повідомлення Портнова з даними водія поширив у своєму Telegram-каналі депутат фракції "Слуга Народу" Олександр Дубінський.</p>
      <p>Своєю чергою Портнов заявив про те, що тепер він працює журналістом на телеканалі "112 Україна" і "виявлення протиправних дій щодо стеження за людьми є його редакційним завданням".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>