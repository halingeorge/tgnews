<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/suduvos-ataku-lyderis-tapo-geriausiu-spalio-zaideju/73270"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-18T16:13:12+00:00"/>
    <meta property="og:title" content="&quot;Sūduvos&quot; atakų lyderis tapo geriausiu spalio žaidėju"/>
    <meta property="og:description" content="Lietuvos futbolo A lygos čempionė Marijampolės „Sūduva“ spalio mėnesį dominavo, o prie to labiausiai prisidėjo įvarčiais prapliupęs puolėjas."/>
  </head>
  <body>
    <article>
      <h1>"Sūduvos" atakų lyderis tapo geriausiu spalio žaidėju</h1>
      <address>
        <time datetime="2019-11-18T16:13:12+00:00">18 Nov 2019, 16:13</time>
      </address>
      <p>Lietuvos futbolo A lygos čempionė Marijampolės „Sūduva“ spalio mėnesį dominavo, o prie to labiausiai prisidėjo įvarčiais prapliupęs puolėjas.</p>
      <p>31-erių metų sūduvietis Mihretas Topčagičius šiemet antrą kartą sporto žurnalistų bei komentatorių apklausoje buvo išrinktas geriausiu mėnesio žaidėju.</p>
      <p>Puikiai antroje sezono pusėje rungtyniaujantis austras surinko 15 taškų iš 24 galimų.</p>
      <p>M. Topčagičius septynerių rungtynių maratoną spalio mėnesį įveikė su 8 įvarčiais bei 2 rezultatyviais perdavimais. Puolėjas per dvejas rungtynes su „Palanga“ pasižymėjo 3 kartus, o akistatoje su Klaipėdos „Atlantu“ įmušė net 5 įvarčius ir pasiekė karjeros rekordą.</p>
      <p>Toks įvarčių fejerverkas priartino austrą prie rezultatyviausio čempionato žaidėjo – Vilniaus „Žalgirio“ atstovo Tomislavo Kišo. 20 įvarčių ir 5 rezultatyvius perdavimus savo kraityje turintis „Sūduvos“ futbolininkas nuo kroato atsilieka 5 taikliais smūgiais.</p>
      <p>Apklausoje išsiskyrė dar keli „Sūduvos“ žaidėjai: Andro Švrljuga surinko 8 taškus, Semiras Kerla – 6, Paulius Golubickas – 5, Ovidijus Verbickas – 4.</p>
      <p>Taip pat buvo paminėti ir iki 3 taškų surinko „Sūduvos“ vartininkas Ivanas Kardumas, „Žalgirio“ puolėjas T. Kišas bei Vilniaus „Riterių“ saugas Donatas Kazlauskas.</p>
      <p>Geriausiu A lygos kovo, rugpjūčio bei rugsėjo mėnesių žaidėju tapo „Žalgirio“ lyderis T. Kišas, balandį – kroato komandos draugas Pau Moreris, gegužę laurus susižėrė „Sūduvos“ vartininkas I. Kardumas, o birželio–liepos mėnesį M. Topčagičius.</p>
      <p>Apklausoje dalyvavo šie sporto žurnalistai ir komentatoriai: Naglis Miknevičius, Ramūnas Jakubauskas, Evaldas Gelumbauskas, Karolis Tretjakas, Vaidotas Januška, Tautvydas Vencevičius, Marius Bagdonas ir Zigmas Jurevičius.</p>
    </article>
  </body>
</html>