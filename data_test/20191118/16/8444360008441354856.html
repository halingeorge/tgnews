<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/roz-skandalo-stin-ert-i-apofasi-gia-ta-asfalistika-metra-pou-zitise-i-parousiastria/2918412/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T16:59:09+00:00"/>
    <meta property="og:title" content="Ροζ σκάνδαλο στην ΕΡΤ! Η απόφαση για τα ασφαλιστικά μέτρα που ζήτησε η παρουσιάστρια"/>
    <meta property="og:description" content="Στις αίθουσες των δικαστηρίων θα δοθεί από εδώ και μπρος συνέχεια στο ερωτικό σκάνδαλο που διαδραματίζεται στην ΕΡΤ ανάμεσα σε μια παρουσιάστρια, μια σκηνοθέτιδα και τον άνδρα της, καμεραμάν της τηλεόρασης."/>
  </head>
  <body>
    <article>
      <h1>Ροζ σκάνδαλο στην ΕΡΤ! Η απόφαση για τα ασφαλιστικά μέτρα που ζήτησε η παρουσιάστρια</h1>
      <h2>Στις αίθουσες των δικαστηρίων θα δοθεί από εδώ και μπρος συνέχεια στο ερωτικό σκάνδαλο που διαδραματίζεται στην ΕΡΤ ανάμεσα σε μια παρουσιάστρια, μια σκηνοθέτιδα και τον άνδρα της, καμεραμάν της τηλεόρασης.</h2>
      <address><time datetime="2019-11-18T16:59:09+00:00">18 Nov 2019, 16:59</time> by <a rel="author">Newsit Newsroom</a></address>
      <p>Σύμφωνα με τα όσα είχε γράψει το <a href="https://www.zappit.gr/enimerosi/gnosti-parousiastria-tis-ert-ksylokopise-skinothetida/2894193?fbclid=IwAR0nQnks_bDbe5gKmffkkfAtrssQmBNwiWMO8EXLK2ceVCjVc-sZfWNpZL0">zappit </a>σκηνές απείρου κάλλους διαδραματίστηκαν τα ξημερώματα Δευτέρας 21ης Οκτωβρίου έξω από το σπίτι γνωστής παρουσιάστριας της ΕΡΤ.</p>
      <p>Σύμφωνα με όσα είχαν αναφερθεί στην εκπομπή Μεσημέρι με τον Γιώργο Λιάγκα, η παρουσιάστρια φέρεται να γρονθοκόπησε και να εξύβρισε μια σκηνοθέτιδα, έπειτα από λογομαχία που είχαν μεταξύ τους. Αιτία της συμπλοκής ήταν ο σύζυγος της σκηνοθέτιδας, ο οποίος φέρεται να διατηρούσε “παράνομη” σχέση με την παρουσιάστρια.</p>
      <figure>
        <iframe src="https://www.youtube.com/embed/6WB8VXv8ru4" width="640" height="360" data-service="Youtube" scrolling="no"/>
      </figure>
      <p>Μετά το επεισόδιο, η σκηνοθέτις προσήλθε μαζί με τον σύζυγο της και καμεραμάν της τηλεόρασης στο Α.Τ. Ακροπόλεως, για να υποβάλει μήνυση κατά της παρουσιάστριας του καναλιού, για απλή σωματική βλάβη, εξύβριση και απειλή. Την ίδια, κιόλας, μέρα, η παρουσιάστρια εντοπίστηκε και συνελήφθη από την αστυνομία και οδηγήθηκε στον εισαγγελέα στο πλαίσιο του αυτοφώρου.</p>
      <h3>Η απόφαση για τα ασφαλιστικά μέτρα</h3>
      <p>Σήμερα σύμφωνα με ανακοίνωση που εξέδωσε το δικηγορικό γραφείο Κακουλάκης &amp; Συνεργάτες που εκπροσωπεί την παρουσιάστρια της ΕΡΤ, εξεδώθηκε προσωρινή απόφαση που απαγορεύει στο ζευγάρι να καταφέρεται με ύβρεις και απειλές εναντίον της παρουσιάστριας.</p>
      <p>Συγκεκριμένα η ανακοίνωση αναφέρει τα εξής: Η Δικαστής σήμερα εξέδωσε προσωρινή διαταγή που απαγορεύει στο ζευγάρι των αντιδίκων να καταφέρεται με ύβρεις και απειλές εναντίον της παρουσιάστριας, δικαιώνοντας τους ισχυρισμούς της πελάτισσας μας. Η προσωρινή διαταγή είναι ένα κατεπείγον και εκ της φύσεως του συνοπτικό μέτρο προ της κύριας συζητήσεως των ασφαλιστικών μέτρων που ορίστηκε να διεξαχθεί στις 14.2.2020 όπου και θα κριθεί εν συνόλω η αίτηση (και τα αιτήματα αυτής).</p>
      <p>Σημειώνεται δε, ότι στην αίτηση, ως προγενέστερη, δεν περιέχονται μεταγενέστερα γεγονότα και αιτήματα σχετικά με τη συνεχή παρουσία των (συνεντευξιαζόμενων) αντιδίκων σε τηλεοπτικά κανάλια και εφημερίδες. Θα ακολουθήσουν νέα ασφαλιστικά μέτρα καθώς και οι σχετικές μηνύσεις και αγωγές απέναντι σε όσους συμμετείχαν στην παράνομη δημοσιοποίηση προσωπικών δεδομένων, δημοσιοποίηση δήθεν ερωτικών μηνυμάτων που ελέγχονται πλέον αρμοδίως για την αυθεντικότητα τους και εν γένει συκοφάντησης και “κατακρεούργησης” μίας γυναίκας, μητέρας ανηλίκων και εργαζόμενης δημοσιογράφου”.</p>
    </article>
  </body>
</html>