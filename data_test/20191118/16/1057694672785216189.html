<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2041498/katigorite-meta-apo-18-chronia-gia-ton-viasmo-anilikis-sti-rodo.html"/>
    <meta property="og:site_name" content="News.gr"/>
    <meta property="article:published_time" content="2019-11-18T16:19:58+00:00"/>
    <meta property="og:title" content="Κατηγορείται μετά από 18 χρόνια για τον βιασμό ανήλικης στη Ρόδο"/>
    <meta property="og:description" content="Τυνήσιος θα καθίσει στο εδώλιο για βιασμό 14χρονης Γερμανίδας το 2001"/>
  </head>
  <body>
    <article>
      <h1>Κατηγορείται μετά από 18 χρόνια για τον βιασμό ανήλικης στη Ρόδο</h1>
      <address>
        <time datetime="2019-11-18T16:19:58+00:00">18 Nov 2019, 16:19</time>
      </address>
      <h3>Τυνήσιος θα καθίσει στο εδώλιο για βιασμό 14χρονης Γερμανίδας το 2001</h3>
      <p>Στο εδώλιο του Μικτού Ορκωτού Εφετείου Δωδεκανήσου θα καθίσει 49χρονος από την Τυνησία, ο οποίος κατηγορείται για τον βιασμό πριν από 18 χρόνια στη Ρόδο 14χρονης τότε Γερμανίδας.</p>
      <p>Όπως αναφέρει η εφημερίδα «<a href="https://www.rodiaki.gr/article/426005/tynhsios-kathgoreitai-gia-ton-biasmo-14xronhs-germanidas">Ροδιακή</a>», η υπόθεση θα εξεταστεί από το δικαστήριο για δεύτερη φορά, καθώς ο 49χρονος Τυνήσιος προσέφυγε στον Άρειο Πάγο, κατά της απόφασης που είχε εκδώσει το Μικτό Ορκωτό Εφετείο Δωδεκανήσου τον Νοέμβριο του 2016, με την οποία του επέβαλε ποινή φυλάκισης 4 ετών με τριετή αναστολή. Η απόφαση αυτή αναιρέθηκε από τον Άρειο Πάγο και έτσι το δικαστήριο θα εκδικάσει την υπόθεση, εξετάζοντας εκ νέου την πρωτόδικη απόφαση, που είχε ληφθεί για τον αλλοδαπό από το Μικτό Ορκωτό Δικαστήριο <a href="https://www.news.gr/tag/rodos">Ρόδου</a> τον Μάιο του 2015, με την οποία είχε καταδικαστεί σε κάθειρξη 10 ετών.</p>
      <p>Ειδικότερα, σε βάρος του αλλοδαπού είχε ασκηθεί ποινική δίωξη και για αποπλάνηση ανηλίκου, η οποία όμως παραγράφηκε και έτσι στο πρωτόδικο δικαστήριο μετά την ολοκλήρωση της ακροαματικής διαδικασίας είχε κριθεί ένοχος για την κατηγορία του <a href="https://www.news.gr/tag/viasmos-anilikou">βιασμού</a>, για την οποία δεν του αναγνωρίστηκε ελαφρυντικό και του είχε επιβληθεί κάθειρξη 10 ετών, με την έφεση να μην έχει αναστέλλουσα δύναμη.</p>
      <p>Κατά της απόφασης αυτής ο Τυνήσιος κατηγορούμενος άσκησε έφεση και το Μικτό Ορκωτό Εφετείο Δωδεκανήσου του αναγνώρισε το ελαφρυντικό της μετέπειτα καλής συμπεριφοράς και του επέβαλε ποινή 4 ετών φυλάκισης, την οποία ανέστειλε επί τριετία. Σημειώνεται, ότι αν και η πράξη, σύμφωνα με το βούλευμα του Συμβουλίου Πλημμελειοδικών Ρόδου, με το οποίο παραπέμφθηκε η υπόθεση στο ακροατήριο, έγινε το 2001, εντούτοις η σύλληψη του 49χρονου σήμερα Τυνήσιου έγινε μόλις το 2013.</p>
      <p>Σύμφωνα με το κατηγορητήριο, όλα φέρονται να έγιναν στις 3 Σεπτεμβρίου 2001 το μεσημέρι στα Κολύμπια της Ρόδου, όπου ο 31χρονος τότε Τυνήσιος φέρεται να οδήγησε στο δωμάτιο του ξενοδοχείου όπου διέμενε, την ανήλικη Γερμανίδα, ηλικίας τότε 14 ετών, με το πρόσχημα να μεταφράσει για λογαριασμό του ένα γερμανικό τραγούδι και εκεί ασέλγησε σε βάρος της.</p>
      <p>Απολογούμενος ενώπιον του Μικτού Ορκωτού Εφετείου Δωδεκανήσου, όπως και στο πρωτόδικο, ο 49χρονος αλλοδαπός αρνήθηκε την κατηγορία, όπως αυτή του αποδίδεται και είχε ισχυριστεί, πως όλα είχαν γίνει με τη συγκατάθεση, αλλά και προτροπή της ανήλικης αλλοδαπής, η οποία του απέκρυψε την πραγματική της ηλικία. Ο ίδιος μάλιστα είχε τονίσει, πως στο ξενοδοχείο όπου διέμεναν, ήταν all inclusive και πως οι ανήλικοι φορούσαν διαφορετικά «βραχιολάκια» από αυτά των ενηλίκων, όμως η νεαρή αλλοδαπή το είχε αλλάξει και φορούσε των ενηλίκων.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2039762/dolofonia-topaloudi-to-skeptiko-tou-ariou-pagou-gia-ekdikasi-tis-ipothesis-stin-athina.html"/>
        <a href="https://www.news.gr/ellada/article/2031730/tou-afisan-na-prosechi-to-pedi-tous-ke-to-anagkase-na-tou-kani-stomatiko-erota.html"/>
        <a href="https://www.news.gr/ellada/article/2031611/prostimo-gia-kapnisma-se-kafeteria-tous-karfose-pelatis.html"/>
      </related>
    </article>
  </body>
</html>