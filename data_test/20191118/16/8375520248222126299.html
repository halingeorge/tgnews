<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-dbr-stvoreno-pidrozdil-iz-rozsliduvannya-sprav-maydanu-truba-640751.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T16:06:26+00:00"/>
    <meta property="og:title" content="У ДБР створено підрозділ із розслідування справ Майдану, - Труба"/>
    <meta property="og:description" content="За словами Труби, до підрозділу відібрано кращих, професійних слідчих, щоб ефективно працювати над «справами Майдану» далі"/>
  </head>
  <body>
    <article>
      <h1>У ДБР створено підрозділ із розслідування справ Майдану, - Труба</h1>
      <address>
        <time datetime="2019-11-18T16:06:26+00:00">18 Nov 2019, 16:06</time>
      </address>
      <h4>За словами Труби, до підрозділу відібрано кращих, професійних слідчих, щоб ефективно працювати над «справами Майдану» далі</h4>
      <p>У Державному бюро розслідувань створено підрозділ із розслідування злочинів, скоєних під час масових протестів у 2013-2014 роках, повідомив директор ДБР Роман Труба у своєму телеграм-каналі.</p>
      <p>За словами Труби, до підрозділу відібрано кращих, професійних слідчих, щоб ефективно працювати над «справами Майдану» далі.</p>
      <p>«Щойно ГПУ завершить усі процесуальні дії і передасть нам матеріали кримінальних проваджень, слідчі приступлять до роботи», - йдеться в повідомленні.</p>
      <p>Директор ДБР нагадав, що 20 листопада Генпрокуратура завершує досудове розслідування щодо всіх кримінальних проваджень, після цього у них є три місяці для того, щоб передати всі матеріали до ДБР.</p>
      <p>«Наразі в прокуратурі триває інвентаризація матеріалів, щойно колеги її завершать, ми готові розслідувати «справи Майдану», - зазначив Труба.</p>
      <p>З 2014-го «справами Майдану» займалося Управління спецрозслідувань Генеральної прокуратури на чолі із Сергієм Горбатюком. За цей час повідомили підозри 448 людям, передали до суду 298 обвинувальних актів, винесли 57 вироків.</p>
      <p>З 20 листопада генпрокуратура втрачає функцію розслідування. Незакінчені справи розділять між Державним бюро розслідувань і Національним антикорупційним бюро. <a href="https://glavcom.ua/news/spravi-maydanu-teper-rozsliduvatime-dbr--636474.html">«Справи Майдану» передадуть ДБР</a>. Наразі відомо, що там не вистачає слідчих, та потрібен час на вивчення п'яти тисяч томів справ. Це може призупинити розслідування на невизначений час, вважають адвокати і родичі загиблих героїв.</p>
      <p>Напередодні повідомлялося, що <a href="https://glavcom.ua/news/genprokuror-priznachiv-kerivnictvo-departamentu-u-spravah-maydanu-636234.html">Генпрокурор призначив керівництво департаменту у справах Майдану</a>. Руслан Рябошапка підписав наказ про призначення Віктора Мисяка на посаду начальника Департаменту процесуального керівництва у кримінальних провадженнях про злочини, вчинені у зв’язку із масовими протестами у 2013-2014 роках, Генеральної прокуратури України Окрім того, підписано наказ про призначення Олексія Донського на посаду заступника начальника вказаного Департаменту.</p>
      <p>Також <a href="https://glavcom.ua/news/genprokuratura-anonsuvala-formuvannya-grupi-z-auditu-sprav-maydanu-635223.html">Генпрокуратура анонсувала</a> формування групи з аудиту справ Майдану.</p>
      <blockquote>
        <b> Читайте також: <a href="https://glavcom.ua/interviews/skandalni-chistki-u-genprokuraturi-zvilneniy-sergiy-gorbatyuk-vikrivaje-nove-kerivnictvo-635711.html">Скандальні чистки у Генпрокуратурі. Звільнений Сергій Горбатюк викриває нове керівництво</a></b>
      </blockquote>
      <related>
        <a href="https://glavcom.ua/news/truba-rozpoviv-chi-zmozhe-gorbatyuk-pereyti-na-robotu-u-derzhbyuro-rozsliduvan-636588.html"/>
        <a href="https://glavcom.ua/news/spravi-maydanu-teper-rozsliduvatime-dbr--636474.html"/>
        <a href="https://glavcom.ua/news/genprokuror-priznachiv-kerivnictvo-departamentu-u-spravah-maydanu-636234.html"/>
      </related>
    </article>
  </body>
</html>