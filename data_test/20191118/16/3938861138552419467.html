<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_zelenska-nazvala-svoyu-golovnu-misiyu-v-statusi-pershoyi-ledi/938699"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T16:17:00+00:00"/>
    <meta property="og:title" content="Зеленська назвала свою головну місію в статусі першої леді"/>
    <meta property="og:description" content="Перша леді України Олена Зеленська своїми першочерговими завданнями в новому статусі обрала розвиток культурної дипломатії, здоров'я дітей й урівняння можливостей для всіх українців. Розповіла про це в інтерв'ю українському виданню Vogue. &quot;Я виросла в Кривому Розі, живу в цій країні ..."/>
  </head>
  <body>
    <article>
      <h1>Зеленська назвала свою головну місію в статусі першої леді</h1>
      <address><time datetime="2019-11-18T16:17:00+00:00">18 Nov 2019, 16:17</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/gallery/938/938699_1_w_1200_lq.jpg?v=0"/>
        <figcaption>У статусі першої леді Зеленська планує працювати над вирішенням низки соціально важливих проблем.<cite>Автор: vogue.ua</cite></figcaption>
      </figure>
      <p>Перша леді України Олена Зеленська своїми першочерговими завданнями в новому статусі обрала розвиток культурної дипломатії, здоров'я дітей й урівняння можливостей для всіх українців.</p>
      <p>Розповіла про це в інтерв'ю українському виданню <a href="https://vogue.ua/article/fashion/persona/elena-zelenskaya-o-novoy-zhizni-svoey-programme-i-o-mode-kak-instrumente-kulturnoy-diplomatii.html">Vogue</a>.</p>
      <p>"Я виросла в Кривому Розі, живу в цій країні все життя й добре розумію, як багато в нас проблем. Але якщо хапатимуся за все, не вийде нічого, тому наша команда вирішила зосередитися на конкретних завданнях: здоров'я дітей, рівні можливості для всіх українців і культурна дипломатія", — відзначила перша леді.</p>
      <p>У межах своєї програми Зеленська має намір реформувати систему харчування в українських школах.</p>
      <p>"Чим раніше привчаєш дітей до культури харчування, тим простіше потім пояснити, що брокколі – це краще, ніж ковбаса. Якщо дітям не подобається шкільний обід, вони йдуть у сусідній кіоск і купують те, що їм подобається, не замислюючись про користь або шкоду. Тому не дивно, що найпоширеніші проблеми зі здоров'ям дітей – захворювання шлунково-кишкового тракту", – зазначила дружина президента.</p>
      <p>Включила до своєї програми перша леді також боротьбу з домашнім насильством, підтримку паралімпійців, розробку інклюзивної інфраструктури в містах України й вирішення низки інших соціально важливих проблем.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/celebrities/_hto-podumaye-pro-ukrayinu-zelenska-otrimala-shkval-kritiki-cherez-yaponsku-osvitu/934533"/>
      </related>
      <blockquote>Олена Зеленська <a href="https://gazeta.ua/articles/life/_olena-zelenska-zyavilasya-na-obkladinci-glyancevogo-zhurnalu/937586">з'явилась на обкладинці</a> грудневого номеру Voguе. Фотографував першу леді для глянцю голландський фотограф Пол Беллаарт. У номері вийде широкоформатна журнальна історія, у якій героїня розповідає про життя у новому статусі, нові обов'язки й можливості, а також про моду як інструмент культурної дипломатії.</blockquote>
    </article>
  </body>
</html>