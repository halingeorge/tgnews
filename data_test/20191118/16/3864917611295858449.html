<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820637-pribicniki-trampa-vvazaut-velikou-pomilkou-zatrimku-z-nadannam-dopomogi-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T16:19:00+00:00"/>
    <meta property="og:title" content="Прибічники Трампа вважають великою помилкою затримку з наданням допомоги Україні"/>
    <meta property="og:description" content="Республіканці у США визнають, що затримка з наданням американської військової допомоги Україні була «великою помилкою Трампа»."/>
  </head>
  <body>
    <article>
      <h1>Прибічники Трампа вважають великою помилкою затримку з наданням допомоги Україні</h1>
      <h2>Республіканці у США визнають, що затримка з наданням американської військової допомоги Україні була «великою помилкою Трампа».</h2>
      <address>
        <time datetime="2019-11-18T16:19:00+00:00">18 Nov 2019, 16:19</time>
      </address>
      <p>Про це заявив у <a href="https://www.ukrinform.ua/rubric-polytics/2820390-urij-dulerajn-kolisnij-sef-buro-ukrainskoi-redakcii-radio-svoboda-v-nujorku.html">інтерв’ю</a> Укрінформу колишній шеф бюро Української редакції «Радіо Свобода» в Нью-Йорку член Республіканської партії Юрій Дулерайн.</p>
      <p>«Ми, його (Трампа - ред.) прибічники, це визнаємо», - сказав він.</p>
      <p>Водночас республіканець негативно оцінює розслідування щодо імпічменту президента, яке проводить Палата представників. «Там усе висмоктано з пальця! Він бізнесмен – і вони цього не сприймають», - переконаний він.</p>
      <p>На думку Дулерайна, Росія, переслідуючи свої цілі, намагалася підтримати кожного з реальних кандидатів у президенти. «Трамп переміг, але росіяни залишилися ні з чим. Щоправда, вони в будь-якому разі нічого не виграли б, бо американське суспільство не підтримує загравання з Росією», - зазначив він.</p>
      <p>Відзначаючи негативні риси Трампа, Дулерайн зауважив: «Він не терпить, коли йому йдуть поперек. Іноді не дуже схильний до компромісів, а в політиці це великий мінус. Кажуть, любить лестощі… Щоправда, а хто їх не любить?»</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820390-urij-dulerajn-kolisnij-sef-buro-ukrainskoi-redakcii-radio-svoboda-v-nujorku.html">Юрій Дулерайн, колишній шеф бюро Української редакції «Радіо Свобода» в Нью-Йорку</a>
      </blockquote>
      <p>Водночас, за словами Дулерайна, за період президентства Трампа рівень безробіття знизився до 3%, а це найнижча позначка за всі роки існування Сполучених Штатів. Крім того, фінансовий стан Сполучених Штатів значно поліпшився, долар зміцнів.</p>
      <p>«Як бізнесмен він дав країні імпульс для розвитку», - переконаний Дулейран.</p>
    </article>
  </body>
</html>