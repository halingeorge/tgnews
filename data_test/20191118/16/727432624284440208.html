<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/mercedes-suksessen-er-tilbake/71832391"/>
    <meta property="og:site_name" content="Dinside"/>
    <meta property="article:published_time" content="2019-11-18T16:00:00+00:00"/>
    <meta property="og:title" content="Mercedes-suksessen er tilbake"/>
    <meta property="og:description" content="Den ladbare hybriden sto for en svært stor del av Mercedes-salget - men så ble det slutt, grunnet WLTP og behovet for lengre rekkevidde. Nå er omsider en oppgradert Mercedes GLC på trappene."/>
  </head>
  <body>
    <article>
      <h6 class="kicker">Mercedes-Benz GLC e med dobbel kapasitet og knallpris!</h6>
      <h1>Mercedes-suksessen er tilbake</h1>
      <h2>Den ladbare hybriden sto for en svært stor del av Mercedes-salget - men så ble det slutt, grunnet WLTP og behovet for lengre rekkevidde. Nå er omsider en oppgradert Mercedes GLC på trappene.</h2>
      <address><time datetime="2019-11-18T16:00:00+00:00">18 Nov 2019, 16:00</time> by <a rel="author">Knut Moberg</a></address>
      <p>Etter at verken elbilen Mercedes-Benz B 250 e eller den ladbare hybriden GLC var tilgjengelig lenger i 2018, har Mercedes slitt med kraftig nedgang i salget her i landet.</p>
      <p>
        <b>Det har hatt blant annet bidratt til at importøren Bertel O. Steen har måttet stramme inn og spare penger, blant annet med en nedbemanningsplan, som på det nærmeste er gjennomført.</b>
      </p>
      <related>
        <a href="https://www.dinside.no/motor/bilavgiftene-store-endringer/71680961"/>
      </related>
      <h3>Fra 570.000,-</h3>
      <p>Nå ser det ut som om det går mot lysere tider for merket med stjernen her i Norge; den elektriske SUV-en kommer tilbake for fullt fra årsskiftet, og de ladbare hybridene er klare med oppgraderte batteripakker og lengre rekkevidde.</p>
      <p>Storselgeren blant disse, den ladbare hybriden som vi roste nærmest opp i skyene i første utgave, kommer tilbake og det til en like attraktiv pris som forgjengeren - til tross for kraftig forbedrede karakteristikker.</p>
      <p>Mercedes-Benz GLC e får nemlig en svært attraktiv startpris på 570.000 kroner. Dette gjør GLC 300 e 4Matic til den rimeligste utgaven av storselgeren, selv med et betraktelig større batteri. Modellen lanseres i februar neste år, og Norge er sikret god tilgang på bil, ifølge importøren.</p>
      <figure>
        <img src="https://dbstatic.no/71832621.jpg?imageId=71832621&amp;x=8.4045584045584&amp;y=17.521367521368&amp;cropw=91.595441595442&amp;croph=82.478632478632&amp;width=643&amp;height=387"/>
        <figcaption><b>FACELIFT:</b> Som de øvrige GLC-versjonene, har den ladbare GLC 300 e fått oppdatert front, blant annet. Foto: Daimler AG Vis mer</figcaption>
      </figure>
      <p>- Ladbare GLC var lenge vår mest solgte modell i Norge. Derfor er det ekstra gledelig å kunne starte salget av den oppgraderte varianten. Etter en utfordrende periode har vi nå ladbare alternativer i alle segmenter, og er på vei tilbake der vi hører hjemme. Neste år skal EQC, GLC 300 e 4Matic og over 20 andre ladbare hybrider sørge for det, sier Kjetil Myhre, direktør for Mercedes-Benz personbil hos Bertel O. Steen, i en pressemelding.</p>
      <related>
        <a href="https://www.dinside.no/motor/mer-utstyr-og-lavere-priser/71153485"/>
      </related>
      <h3>Rimeligste alternativ</h3>
      <p>De nye <i>EQ power</i>-modellene fra Mercedes-Benz har de samme oppgraderingene som<a href="https://www.dinside.no/motor/mer-utstyr-og-lavere-priser/71153485"> søsknene med bensin- og dieselmotorer fikk i vår</a>. Det betyr en trapesformet grill, ny lyssignatur og mulighet for en heldigital cockpit med MBUX, grensesnittet som etterhvert gjelder i de fleste Mercedes-modellene.</p>
      <p>Med priser fra 570.000 kroner ender GLC 300 e 4Matic opp prismessig som innstegsmodell i Norge.</p>
      <p>Effektnivået - 320 hestekrefter - tilsier noe helt annet, og det gjør også listen over standardutstyr. Inkludert i startprisen er nemlig blant annet automatisk nødbrems, MBUX med stemmestyring, multifunksjonsratt i skinn, LED hovedlys, ni-trinns automatgir, ryggekamera, elektrisk bakluke, cruise control, <i>Keyless start</i> og forvarming og kjøling av kupeen.</p>
      <figure>
        <img src="https://dbstatic.no/71832635.jpg?imageId=71832635&amp;x=28.9&amp;y=14.114114114114&amp;cropw=64.3&amp;croph=57.957957957958&amp;width=643&amp;height=387"/>
        <figcaption><b>DELVIS ELBIL:</b> Rekkevidde på 43 kilometer etter WLTP er ikke sensasjonelt, men vesentlig bedre enn før. Foto: Daimler AG Vis mer</figcaption>
      </figure>
      <h3>55 prosent mer</h3>
      <p>Både i SUV- og Coupé-utgave har GLC 300 e 4Matic en helt ny batteripakke, sammenliknet med forgjengeren. Kapasiteten har ifølge produsenten økt fra 8,7 til 13,5 kWt, uten å ta opp mer plass. Dette skal være gjort mulig gjennom bruken av en ny cellekjemi og skal gi en elektrisk rekkevidde på inntil 43 kilometer etter den <a href="https://www.dinside.no/motor/bilavgiftene-store-endringer/71680961">nye, og mer realistiske, målemetoden WLTP</a>.</p>
      <related>
        <a href="https://www.dinside.no/motor/ladbar-suv-med-4x4---til-folkepris/71709936"/>
      </related>
      <p>Siden GLC er designet for plassbesparende integrasjon av batteripakken, er resultatet et helt flatt gulv i bagasjerommet, som for øvrig har et begrenset volum i forhold til ikke-hybride SUV-er.</p>
      <p>For SUV-utgaven er tallene 395 liter (VDA) (535 liter målt til taket), mens Coupé-utgaven byr på 350 liter etter VDA-standarden. Med alle seter lagt ned er volumene på henholdsvis 1445 og 1250 liter.</p>
      <figure>
        <img src="https://dbstatic.no/71832622.jpg?imageId=71832622&amp;x=0&amp;y=8.745247148289&amp;cropw=81.392405063291&amp;croph=91.254752851711&amp;width=643&amp;height=481"/>
        <figcaption><b>OPPGRADERT:</b> Det var i vår GLC fikk de redesignede full-LED baklyktene, som nå selvsagt også ladbare 300 e får. Foto: Daimler AG Vis mer</figcaption>
      </figure>
      <h3>Trekker to tonn</h3>
      <p>Den elektriske motoren er integrert mellom bensinmotoren og girkassen. På den måten sikres permanent firehjulsdrift, uavhengig av batterinivå. Sammen med bensinmotoren sørger elmotoren for en systemeffekt på 320 hestekrefter og 700 newtonmeter, et dreiemoment som kun AMG GLC 63 S kan matche.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
      <p>Sprinten fra stillestående til 100 km/t går unna på 5,7 sekunder for SUV-en, men viktigst for mange av kundene i dette segmentet er nok likevel at ladbare GLC kan trekke henger på inntil to tonn.</p>
      <p>De første bilene produseres rundt årsskiftet og er forventet til Norge i februar. Den mest framtredende konkurrenten er ladbare Audi Q5, samt DS 7s ladbare hybrid, som akkurat har kommet på markedet.</p>
      <h4>Tekniske data</h4>
      <table bordered="">
        <tr>
          <td/>
          <td>GLC 300 e 4Matic SUV</td>
          <td>4Matic Coupé</td>
        </tr>
        <tr>
          <td>Motor:</td>
          <td>R4 Bensin</td>
          <td>R4 Bensin</td>
        </tr>
        <tr>
          <td>Slagvolum (ccm):</td>
          <td>1991</td>
          <td>1991</td>
        </tr>
        <tr>
          <td>Systemytelse (hk):</td>
          <td>320</td>
          <td>320</td>
        </tr>
        <tr>
          <td>Systemmoment (Nm):</td>
          <td>700</td>
          <td>700</td>
        </tr>
        <tr>
          <td>Total batterikapasitet (kWt):</td>
          <td>13,5</td>
          <td>13,5</td>
        </tr>
        <tr>
          <td>El-rekkevidde fra-til (km):</td>
          <td>37-43</td>
          <td>37-43</td>
        </tr>
        <tr>
          <td>Toppfart (km/t):</td>
          <td>230</td>
          <td>230</td>
        </tr>
        <tr>
          <td>Toppfart, elektrisk (km/t):</td>
          <td>Over 130</td>
          <td>Over 130</td>
        </tr>
        <tr>
          <td>Aks. 0-100 km/t (sek.):</td>
          <td>5,7</td>
          <td>5,8</td>
        </tr>
        <tr>
          <td>Blandet forbruk fra (l/mil):</td>
          <td>0,23-0,30</td>
          <td>0,23-0,30</td>
        </tr>
        <tr>
          <td>Blandet CO2-utslipp fra-til (g/km):</td>
          <td>52-68</td>
          <td>52-67</td>
        </tr>
        <tr>
          <td>Hengervekt (kg):</td>
          <td>2000</td>
          <td>2000</td>
        </tr>
        <tr>
          <td>Pris eks. lev. (kr):</td>
          <td>570.000</td>
          <td>620.000</td>
        </tr>
      </table>
      <related>
        <a href="https://www.dinside.no/motor/dette-har-vi-ventet-pa-audi/71763855"/>
      </related>
    </article>
  </body>
</html>