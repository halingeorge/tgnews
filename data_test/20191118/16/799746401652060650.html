<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103180/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T16:03:44+00:00"/>
    <meta property="og:title" content="Макрон обговорив із Путіним підготовку до саміту &quot;нормандської четвірки&quot;"/>
    <meta property="og:description" content="Президент Франції Еммануель Макрон у телефонній розмові з президентом РФ Владіміром Путіним обговорив підготовку до зустрічі лідерів країн “нормандської четвірки”."/>
  </head>
  <body>
    <article>
      <h1>Макрон обговорив із Путіним підготовку до саміту "нормандської четвірки"</h1>
      <address>
        <time datetime="2019-11-18T16:03:44+00:00">18 Nov 2019, 16:03</time>
      </address>
      <p>Президент Франції Еммануель Макрон у телефонній розмові з президентом РФ Владіміром Путіним обговорив підготовку до <b><a href="https://www.eurointegration.com.ua/news/2019/11/15/7103104/">зустрічі</a></b> лідерів країн "нормандської четвірки".</p>
      <p>Як повідомляє "Європейська правда", про це йдеться у заяві на <a href="https://www.elysee.fr/">сайті</a> Єлисейського палацу.</p>
      <p>"Обговорення було зосереджено на підготовці саміту у "нормандському форматі" 9 грудня 2019 року, який збере у Парижі глав держав та урядів Франції, Німеччини, Росії та України", - йдеться у повідомленні.</p>
      <p>Макрон також привітав повідомлення про повернення в Україну трьох кораблів, захоплених росіянами у листопаді 2018 року біля Керченської протоки.</p>
      <p>"Цей жест був очікуваний і допомагає формувати впевненість у діалозі між Росією та Україною", - сказав він.</p>
      <p>На <a href="http://kremlin.ru/">сайті</a> Кремля у повідомленні про розмову Путіна і Макрона зазначено, що російський президент наголосив "на необхідності виконання Києвом зобов'язань із політичних аспектів внутрішньоукраїнського врегулювання. Перш за все мова йде про набуття чинності закону про особливий статус Донбасу".</p>
      <p>Також повідомляється, що президенти обговорювали ситуацію в Сирії, на сайті Єлисейського палацу про це не згадується.</p>
      <p>Нагадаємо, 15 листопада Макрон <b><a href="https://www.eurointegration.com.ua/news/2019/11/15/7103111/">обговорював</a></b> підготовку саміту "нормандської четвірки" з  президентом України Володимиром Зеленським  та канцлером Німеччини Ангелою Меркель.</p>
      <p>Остання "нормандська зустріч" пройшла у жовтні 2016 року.</p>
    </article>
  </body>
</html>