<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/na-dwa-tygodnie-zamkna-odcinek-trasy-lublin-wlodawa-objazd-liczy-nawet-33-km/"/>
    <meta property="og:site_name" content="lublin112.pl"/>
    <meta property="article:published_time" content="2019-11-18T16:06:00+00:00"/>
    <meta property="og:title" content="Na dwa tygodnie zamkną odcinek trasy Lublin – Włodawa. Objazd liczy nawet 33 km"/>
    <meta property="og:description" content="Jeszcze w tym tygodniu rozpoczną się utrudnienia w ruchu na trasie Lublin – Włodawa. Przez dwa tygodnie kierowcy będą musieli korzystać z objazdów. Mniejsze auta pojadą krótszym objazdem, większe dłuższym."/>
  </head>
  <body>
    <article>
      <h1>Na dwa tygodnie zamkną odcinek trasy Lublin – Włodawa. Objazd liczy nawet 33 km</h1>
      <address>
        <time datetime="2019-11-18T16:06:00+00:00">18 Nov 2019, 16:06</time>
      </address>
      <p>
        <b>Jeszcze w tym tygodniu rozpoczną się utrudnienia w ruchu na trasie Lublin – Włodawa. Przez dwa tygodnie kierowcy będą musieli korzystać z objazdów. Mniejsze auta pojadą krótszym objazdem, większe dłuższym.</b>
      </p>
      <p>W piątek 22 listopada zamknięty dla ruchu zostanie odcinek drogi krajowej nr 82 Lublin – Włodawa. Chodzi o przejazd kolejowy w miejscowości Wesołówka w powiecie łęczyńskim, gdzie droga krzyżuje się z torem dojazdowym prowadzącym do kopalni węgla w Bogdankce.</p>
      <p>Prowadzone będą tam prace polegające m.in. na wykonaniu odwodnienia. Jak nas poinformował wykonawca zadania, na czas prowadzenia robót związanych z remontem przejazdu, konieczne będzie całkowite zamknięcie drogi. Dlatego też wprowadzona zostanie czasowa organizacja ruchu. Będzie ona obowiązywała do piątku 6 grudnia, kiedy to zaplanowano zakończenie prac.</p>
      <p>Kierowcy samochodów osobowych, dostawczych i ciężarowych o masie do 7 ton pojadą krótszym objazdem wytyczonym ze Starej Wsi przez Puchaczów, Bogdankę, Stefanów do Albertowa. Gorzej będą mieli kierowcy pojazdów ciężarowych ważących więcej niż 7 ton. Dla nich objazd wyznaczono z Łęcznej drogą wojewódzką nr 829 przez Milejów, Jaszczów do Biskupic, następnie drogą krajową nr 12 do Dorohuczy, potem drogą wojewódzką nr 838 przez Wolę Korybudową do Głębokiego. W tym przypadku trasa objazdu liczy 33 km.</p>
      <figure>
        <img src="https://www.lublin112.pl/wp-content/uploads/2019/11/2019-11-18_14-38_CoR_Weso%C5%82%C3%B3wka_korekta.pdf.jpg"/>
      </figure>
      <p>(fot. lublin112, nadesłane Dura sp. z o.o.)</p>
    </article>
  </body>
</html>