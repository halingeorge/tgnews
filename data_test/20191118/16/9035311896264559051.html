<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/rusya-kerc-bogazinda-el-koydugu-gemileri-ukraynaya-teslim-etti"/>
    <meta property="og:site_name" content="euronews"/>
    <meta property="article:published_time" content="2019-11-18T16:28:48+00:00"/>
    <meta property="og:title" content="Rusya Kerç Boğazı'nda el koyduğu gemileri Ukrayna'ya teslim etti"/>
    <meta property="og:description" content="Rusya'nın bu adımı Ukrayna'nın doğusunda beş yıldır süren çatışmanın çözümü için Paris'te yapılacak zirve öncesinde önemli bir adım olarak görülüyor"/>
  </head>
  <body>
    <article>
      <h1>Rusya Kerç Boğazı'nda el koyduğu gemileri Ukrayna'ya teslim etti</h1>
      <address><time datetime="2019-11-18T16:28:48+00:00">18 Nov 2019, 16:28</time> by <a rel="author">Berrak Kanbir Rodriguez Sanmartin</a></address>
      <p>Rusya geçen yıl Azak Denizi'ndeki Kerç Boğazı'nda el koyduğu üç gemiyi Ukrayna'ya iade etti. Rusya'nın bu adımı Ukrayna'nın doğusunda beş yıldır süren çatışmanın çözümü için Paris'te yapılacak zirve öncesinde önemli bir adım olarak görülüyor.</p>
      <p>Gemilerin geri verilmesiyle ilgili olarak açıklama yapan Rusya Dışişleri Bakanlığı, 'Nikopol', 'Yeni Kapu' ve 'Berdyansk' adlı savaş gemilerinin Rus sınırını ihlal ettikleri gerekçesiyle elde kanıt olarak tutulmasına artık ihtiyaç kalmadığını ve Ukrayna'ya teslim edildiklerini belirtti.</p>
      <p>Ukrayna Dışişleri Bakanlığı da gemilerin Odesa Limanı'na doğru yola çıktıklarını doğruladı.</p>
      <p>Rusya ile Ukrayna arasında Kerç Boğazı krizi sonrasında tutuklanan 24 Ukraynalı denizcinin de aralarında bulunduğu esir ve tutuklu değişimi eylülde <a href="https://tr.euronews.com/2019/09/07/rusya-ve-ukrayna-arasinda-esir-degisimi-basladi">yapılmıştı.</a></p>
      <ul>
        <li>
          <a href="https://tr.euronews.com/2019/03/18/kirimin-ilhakinin-5-yil-donumunde-nato-ab-ve-turkiye-den-rusya-ya-uyari">Kırım'ın ilhakının 5. yıl dönümünde NATO, AB ve Türkiye'den Rusya'ya uyarı</a>
        </li>
      </ul>
      <h3>Çözüm için yol haritası</h3>
      <p>Ukrayna Devlet Başkanı Volodimir Zelenski ile Rusya Devlet Başkanı Vladimir Putin 2014 yılında Kırım'ı ilhak etmesinden bu yana ilk kez 9 Aralık tarihinde Paris'te yüz yüze görüşecek. Normandiya formatı olarak adlandırılan görüşmelere Fransa Cumhurbaşkanı Emmanuel Macron ve Almanya Başbakanı Angela Merkel de katılacak.</p>
      <p>Görüşme, 2016 yılından bu yana yapılacak en üst düzey toplantı olma niteliği <a href="https://tr.euronews.com/2019/11/16/paris-te-9-aralikta-ukraynanin-dogusundaki-krize-iliskin-zirve-duzenlenecek">taşıyor</a>. Görüşmenin ayrılıkçı bölgede Ukrayna Anayasası gereğince serbest ve adil seçimler düzenlenmesi koşuluyla özel statü verilmesi için bir yol haritası oluşturulmasına odaklanması <a href="https://tr.euronews.com/2019/11/16/paris-te-9-aralikta-ukraynanin-dogusundaki-krize-iliskin-zirve-duzenlenecek">bekleniyor.</a></p>
      <p>Ukrayna ile Rusya arasında çatışmalar Ukrayna ekonomisine büyük darbe vurmuş, yeni devlet başkanı Zelenski seçim kampanyasında sorunu çözüme kavuşturma sözü vermişti. Zelenskiy'nin barış <a href="https://tr.euronews.com/2019/10/02/ukrayna-ve-rusya-steinmeier-formulas-uzerinde-uzlast-donbas-bolgesi-secime-gidip-ozerk-ola">planı</a>ülkedeki milliyetçi ve savaş gazilerinin tepkisini <a href="https://tr.euronews.com/2019/10/29/ukrayna-ordusu-ve-rusya-destekli-ayrilikcilar-baris-gorusmeleri-icin-geri-cekilmeye-baslad">toplamıştı.</a></p>
      <ul>
        <li>
          <a href="https://tr.euronews.com/2019/11/11/almanya-ve-rusya-ukraynanin-donbass-bolgesine-ozel-statu-vermesi-gerektigi-konusunda-uzlas">Almanya ve Rusya Ukrayna'nın Donbass bölgesine özel statü vermesi gerektiği konusunda uzlaştı</a>
        </li>
        <li>
          <a href="https://tr.euronews.com/2019/10/02/ukrayna-ve-rusya-steinmeier-formulas-uzerinde-uzlast-donbas-bolgesi-secime-gidip-ozerk-ola">Ukrayna ve Rusya 'Steinmeier Formülü' üzerinde uzlaştı: Donbas bölgesi seçime gidip özerk olacak</a>
        </li>
      </ul>
      <p>Ek kaynaklar<b> • AFP, Reuters</b></p>
    </article>
  </body>
</html>