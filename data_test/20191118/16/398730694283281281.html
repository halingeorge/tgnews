<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/stornationernas-fordel-i-em-spelar-bara-pa-hemmaplan/"/>
    <meta property="og:site_name" content="DN.SE"/>
    <meta property="article:published_time" content="2019-11-18T16:00:00+00:00"/>
    <meta property="og:title" content="Stornationernas fördel i EM – spelar bara på hemmaplan"/>
    <meta property="og:description" content="Sommarens fotbolls-EM kommer att innebära att vissa lag får resa långt mellan matcherna. Andra spelar på hemmaplan match efter match."/>
  </head>
  <body>
    <article>
      <h1>Stornationernas fördel i EM – spelar bara på hemmaplan</h1>
      <address><time datetime="2019-11-18T16:00:00+00:00">18 Nov 2019, 16:00</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>Sommarens fotbolls-EM kommer att innebära att vissa lag får resa långt mellan matcherna. Andra spelar på hemmaplan match efter match.<br/>– Det är verkligen en av nackdelarna med den här typen av upplägg, säger Karl-Erik Nilsson, ordförande för det svenska förbundet och vice ordförande i det europeiska.</b>
      </p>
      <p>För första gången kommer EM att anordnas i tolv olika städer i Europa. Det innebär en del unika lösningar för turneringen som går av stapeln nästa sommar.</p>
      <p>Semifinalerna och finalen kommer att spelas på Wembley i London, och kvartsfinalerna i Sankt Petersburg, München, Rom och Baku. För gruppspelet är de tolv städerna ihopparade två och två som värdar för de olika grupperna.</p>
      <p>Vilket land som hamnar var kommer att avgöras i EM-lottningen den 30 november i Bukarest. Klart är att länderna får vitt skilda förutsättningar.</p>
      <p><b>Till exempel skulle Sverige</b> kunna hamna i Rom och Baku-gruppen, och få resa mellan Italien och Azerbajdzjan. Eller i en behändigare grupp, som London-Glasgow.</p>
      <p>De flesta lag spelar två gruppmatcher i den ena staden, en i den andra, vilket innebär att man får åka fram och tillbaka emellan.</p>
      <p>De länder som har en hemmaplan i någon av de tolv städerna får det enklare, särskilt om värdlandet för den stad som man är ihopparad med inte går till EM. Då får det kvarvarande värdlandet spela alla sina gruppmatcher hemma.</p>
      <p>– Normalt sett är det bara ett land som får den fördelen, här skulle det hypotetiskt kunna vara tolv länder som får det, säger Karl-Erik Nilsson.</p>
      <p><b>Han säger att en annan</b> nackdel med det utspridda mästerskapet är det stora jobb som Uefa har haft med att hantera tolv olika värdländer och skriva avtal med dem, med skilda lagstiftningar och så vidare.  </p>
      <p>– Det skulle förvåna mig om vi någonsin mer får se den här typen av turnering. Det fanns goda tankar med det också, länder som annars inte får arrangera mästerskap får vara värdar och så vidare. Men det finns också avigsidor, säger han.</p>
      <p>England kommer att spela i grupp D, och ha alla sina matcher på Wembley, eftersom London är parat med Glasgow, och Skottland inte har kvalificerat sig för EM. Om England går till semi får de sedan återvända till London. </p>
      <p><b>Även Italien och Nederländerna </b>vet redan nu att de får spela på sina respektive hemmaplaner alla tre matcher i gruppspelet.</p>
      <p>I de fall där båda värdländerna i en grupp går till EM, lottas det mellan dem vem som spelar hemma när de möts.</p>
      <p>Många länder är redan klara för EM, men de sista matcherna i kvalet spelas på tisdagskvällen. Ytterligare fyra länder får sedan en EM-plats genom det playoff som spelas i mars nästa år. Det baseras på det tidigare genomförda Nations League.</p>
      <p><b>Hamnar något av värdländerna</b> i playoff kan ytterligare en lottning behövas efter det, eftersom de ska spela på hemmaplan.</p>
      <p>– Det är kanske den mest komplicerade lottningsprocessen i europeisk landslagsfotbolls historia, säger Karl-Erik Nilsson.</p>
      <p>Sverige är klar som tvåa i sin grupp, och kan potentiellt hamna i vilket par av städer som helst.</p>
      <p>Både gruppvinnare och grupptvåor från kvalet rankas för att dela in lagen i seedningsgrupperna inför lottningen, enligt följande: </p>
      <p><b>Grupp 1: </b>Gruppvinnare rankade 1 till och med 6.</p>
      <p><b>Grupp 2:</b> Gruppvinnare 7 till och med 10 och de grupptvåor som rankas 1 och 2.</p>
      <p><b>Grupp 3: </b>Grupptvåorna 3 till och med 8.</p>
      <p><b>Grupp 4: </b>Grupptvåorna 9 och 10 och fyra playoffvinnare.</p>
      <p>Det är matcherna i EM-kvalet som avgör hur lagen rankas, och världs- eller Europarankning spelar alltså ingen roll. Lagen rankas efter placering, poäng, målskillnad, gjorda mål, bortamål, och så vidare. Först i sista hand kan rankningen i Nations League skilja lag åt. Sverige kommer att hamna i grupp 3 eller 4.</p>
      <details>
        <summary>Fakta. Här kommer länderna spela</summary>
        <p>Läget inför måndagskvällens matcher, för de redan klara lagen.</p>
        <p>
          <b>Italien</b>
        </p>
        <p><b>Grupp A</b>: Rom.</p>
        <p><b>Åttondelsfinal</b>: London, Amsterdam, Bukarest, Bilbao eller Glasgow.</p>
        <p>
          <b>Ryssland</b>
        </p>
        <p><b>Grupp B</b>: Sankt Petersburg och eventuellt Köpenhamn.</p>
        <p><b>Åttondelsfinal</b>: Bilbao, Amsterdam, Bukarest eller Glasgow.</p>
        <p>
          <b>Nederländerna</b>
        </p>
        <p><b>Grupp C</b>: Amsterdam.</p>
        <p><b>Åttondelsfinal</b>: Budapest, London, Bukarest eller Glasgow.</p>
        <p>
          <b>England</b>
        </p>
        <p><b>Grupp D</b>: London.</p>
        <p><b>Åttondelsfinal</b>: Dublin, Köpenhamn, Bilbao, Glasgow eller Budapest.</p>
        <p>
          <b>Spanien</b>
        </p>
        <p><b>Grupp E</b>: Bilbao och eventuellt Dublin.</p>
        <p><b>Åttondelsfinal</b>: Glasgow, Köpenhamn, Bilbao eller Budapest.</p>
        <p>
          <b>Tyskland</b>
        </p>
        <p><b>Grupp F</b>: München och eventuellt Budapest.</p>
        <p><b>Åttondelsfinal</b>: Bukarest, Dublin, Bilbao eller Budapest.</p>
        <p>
          <b>Ukraina</b>
        </p>
        <p><b>Gruppspel</b>: Amsterdam, Baku, Bilbao, Bukarest, Budapest, Köpenhamn, Dublin, Glasgow, London, München eller Rom.</p>
        <p><b>Åttondelsfinal</b>: Amsterdam, Bilbao, Bukarest, Budapest, Köpenhamn, Dublin, Glasgow eller London.</p>
        <p>
          <b>Österrike, Belgien, Kroatien, Tjeckien, Finland, Frankrike, Polen, Portugal, Sverige, Turkiet.</b>
        </p>
        <p><b>Gruppspel</b>: Amsterdam, Baku, Bilbao, Bukarest, Budapest, Köpenhamn, Dublin, Glasgow, London, München, Rom eller Sankt Petersburg.</p>
        <p><b>Åttondelsfinal</b>: Amsterdam, Bilbao, Bukarest, Budapest, Köpenhamn, Dublin, Glasgow eller London.</p>
      </details>
      <p> </p>
      <details>
        <summary>Fakta. Så är värdstäderna parade</summary>
        <p><b>Grupp A</b>: Italien (Olympiastadion, Rom) och Azerbajdzjan (Olympiastadion, Baku).</p>
        <p><b>Grupp B</b>: Ryssland (Krestovskijstadion, Sankt Petersburg) och Danmark (Parken, Köpenhamn).</p>
        <p><b>Grupp C</b>: Nederländerna (Johan Cruijff Arena, Amsterdam) och Rumänien (Arena Națională, Bukarest).</p>
        <p><b>Grupp D</b>: England (Wembley Stadium, London) och Skottland (Hampden Park, Glasgow).</p>
        <p><b>Grupp E</b>: Spanien (San Mamés-stadion, Bilbao) och Irland (Lansdowne Road, Dublin).</p>
        <p><b>Grupp F</b>: Tyskland (Allianz Arena, München) och Ungern (Puskás Aréna, Budapest).</p>
      </details>
    </article>
  </body>
</html>