<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.295.html:830976-Velickovic-se-pribojavao-prvog-derbija-u-sezoni-Poslednjih-cetiri-pet-minuta-sam-utrnuo-laknulo-mi-je-na-kraju"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T16:48:00+00:00"/>
    <meta property="og:title" content="Veličković se pribojavao prvog derbija u sezoni: Poslednjih četiri, pet minuta sam utrnuo, laknulo mi je na kraju"/>
    <meta property="og:description" content="Košarkaši Partizana emotivno doživeli prvu ovosezonsku pobedu protiv večitog rivala. Gordić: Zvezda je evroligaška ekipa i igralo se sa mnogo kontakta"/>
  </head>
  <body>
    <article>
      <h1>Veličković se pribojavao prvog derbija u sezoni: Poslednjih četiri, pet minuta sam utrnuo, laknulo mi je na kraju</h1>
      <address><time datetime="2019-11-18T16:48:00+00:00">18 Nov 2019, 16:48</time> by <a rel="author">Mi. ROGAČ</a></address>
      <p>
        <b>Košarkaši Partizana emotivno doživeli prvu ovosezonsku pobedu protiv večitog rivala. Gordić: Zvezda je evroligaška ekipa i igralo se sa mnogo kontakta</b>
      </p>
      <p>LOŠI procenti šuta, veliki promašaji, mnogo faulova, izgubljenih lopti, prekida... Sve to je obeležilo prvi ovosezonski večiti derbi, u kome za dva sata igre nije do izražaja došla lepota košarke, ali želja, emocije, borbenost i neizvesnost do poslednje lopte nisu izostali. U takvoj rovovskoj borbi u "Štark areni" bolje su se snašli košarkaši Partizana - 75:72.<br/><br/>- Volim ovu utakmicu, ovakav naboj. Sad su i novi igrači osetili kako to izgleda. Malo sam se pribojavao, jer je mnogima bio prvi derbi u karijeri - rekao je posle meča kapiten Novica Veličković. - Laknulo mi je na kraju. Poslednjih četiri, pet minuta sam utrnuo. Imali smo priliku da rešimo meč i pre poslednjeg minuta, ali se pobedi ne gleda u zube.<br/><br/>Vođa Trinkijerijevog tima je uživao baš kao i uvek kada igra protiv Crvene zvezde.<br/><br/>- Borili smo se 40 minuta i kontrolisali utakmicu, uz određene padove, ali to je normalno na derbiju, kao i tenzija. Bilo nam je bitno da dobijemo ovaj meč posle nekoliko slabijih u poslednje vreme. Pre svega, kako bismo se podigli na psihološkom planu.<br/><br/>Bitne poene Partizanu je doneo Nemanja Gordić, koji je posle ovog meča stigao do druge pozicije na večnoj listi poentera ABA lige (postigao 2750).<br/><br/>- Pobeda u derbiju znači mnogo više od dva boda - priznaje Gordić. - Nije bila lepa utakmica, ali nije bilo ni za očekivati drugačije. Zvezda je evroligaška ekipa, njihovo takmičenje je zahtevno i igra se sa mnogo kontakta. Kao da ste u rudniku dva sata.<br/><br/>Iskusni plejmejker je otkrio i kako je ekipa izgledala u svlačionici pre početka susreta.<br/><br/>- Osetio sam dobru stvar. Bila je tišina sve vreme, momci su bili koncentrisani i motivisani da posle lošijeg perioda pokažu da smo onaj Partizan koji je odigrao fenomenalno protiv Lokomotive - podvukao je Gordić.<br/><br/>Klub iz Humske trenutno deli treću poziciju na tabeli sa FMP i Primorskom (5-2), a skor će dodatno moći da popravi u nedelju kada gostuje prvoplasiranoj ekipi Budućnosti. Na evropskoj sceni već u sredu ima priliku da obezbedi plasman u top 16 fazu Evrokupa protiv Ritasa na domaćem terenu (20.00, "Štark arena"). <br/><br/><b>NIJE LAKO NI SUDIJAMA<br/></b>ARBITRI na ovom meču su imali težak zadatak, pa im igrači neke greške i opraštaju.<br/><br/>- Bilo je dosta prekida. Nije lako ni sudijama. Trude se da pogledaju sve što treba, kako bi doneli pravu odluku i to ubija ritam utakmice - istakao je Gordić.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.295.html:830880-Uletanje-trenera-Gavrilovica-na-teren-promaklo-je-svima-VIDEO"/>
        <a href="http://www.novosti.rs/vesti/sport.295.html:830926-Gordic-drugi-najbolji-strelac-u-istoriji-ABA-lige"/>
        <a href="http://www.novosti.rs/vesti/sport.295.html:830800-Tuca-u-Stark-areni-Kad-nema-delija-mogu-i-izmedju-sebe-grobari-razmenjivali-pesnice-reagovala-zandarmerija-VIDEO"/>
        <a href="http://www.novosti.rs/vesti/sport.295.html:830768-Partizan-vise-nije-drugi-u-gradu-Zvezda-se-mucila-stigla-i-na-kraju-preko-Covica-sve-prosula"/>
        <a href="http://www.novosti.rs/vesti/sport.295.html:830818-Crno-bela-noc-u-Beogradu-Pogledajte-slavlje-igraca-i-navijaca-Partizana-VIDEO"/>
      </related>
    </article>
  </body>
</html>