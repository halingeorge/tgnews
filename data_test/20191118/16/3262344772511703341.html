<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33120/esim-ci-siamo-tim-vodafone-e-wind-tre-sono-pronti-ecco-come-funziona-su-motorola-razr"/>
    <meta property="og:site_name" content="DDay.it"/>
    <meta property="article:published_time" content="2019-11-18T16:51:00+00:00"/>
    <meta property="og:title" content="eSIM, ci siamo: TIM, Vodafone e Wind Tre sono pronti. Ecco come funziona su Motorola Razr"/>
    <meta property="og:description" content="Tre operatori sullo stesso telefono, insieme. E configurazione via software. Le eSIM arrivano in Italia e il Motorola razr sarà il primo telefono a non avere sim fisica. Compatibili i tre maggiori operatori"/>
  </head>
  <body>
    <article>
      <h1>eSIM, ci siamo: TIM, Vodafone e Wind Tre sono pronti. Ecco come funziona su Motorola Razr</h1>
      <h2>Tre operatori sullo stesso telefono, insieme. E configurazione via software. Le eSIM arrivano in Italia e il Motorola razr sarà il primo telefono a non avere sim fisica. Compatibili i tre maggiori operatori</h2>
      <address><time datetime="2019-11-18T16:51:00+00:00">18 Nov 2019, 16:51</time> by <a rel="author">Roberto Pezzali</a></address>
      <p>Motorola razr non avrà sim fisica, solo eSIM. E milioni di italiani dovranno ringraziarlo perché ha suonato la sveglia: <b>TIM, Vodafone e Wind Tre per mettere a catalogo il Motorola Razr sono stati costretti ad adottare la eSIM</b>.</p>
      <p>Sono questi infatti i tre operatori con i quali il Razr sarà compatibile al momento del lancio, la conferma arriva da Motorola direttamente dal lancio del telefono a Londra (a breve le nostre impressioni).</p>
      <figure>
        <img src="https://cdn.dday.it/system/uploads/picture/image/58834/content_small_IMG_1881.jpg"/>
      </figure>
      <p>Gestire la SIM sul Razr è semplicissimo: basta andare nel menù dedicato alle impostazioni, sezione operatore, e usare il “wizard” <b>per aggiungere un nuovo operatore</b>. Verrà chiesto di fare la scansione di un codice QR: ogni utente che oggi è abbonato Vodafone, TIM o Wind Tre a breve avrà la possibilità di scaricare, dal pannello di controllo o dall’applicazione, il QR Code corrispondente alla propria SIM.</p>
      <figure>
        <img src="https://cdn.dday.it/system/uploads/picture/image/58836/content_small_IMG_1879.jpg"/>
      </figure>
      <p>Una volta inquadrato il seriale della tessera verrà associato ad uno dei profili dello smartphone, <b>che possono essere uno o più di uno</b>: volendo si possono tenere sul telefono più profili, anche tre, ognuno corrispondente ad un operatore.</p>
      <p>Oppure due profili TIM, due profili Vodafone, non ci sono limiti: l’importante è nel caso del Motorola averne uno solo attivo, è un “mono sim”. SIM che si potrà quindi cambiare virtualmente con la semplice pressione di un tasto.</p>
      <figure>
        <img src="https://cdn.dday.it/system/uploads/picture/image/58835/content_small_IMG_1880.jpg"/>
      </figure>
      <p>Questa è una vera rivoluzione, perché l’eliminazione del pezzo di plastica fisico rende più facile e immediato il cambio operatore: si potrebbe fare tutto online, serve solo il QR Code. E, in ottica “viaggio”, <b>basterà sottoscrivere una SIM turistica via internet per poi attivarla giunti a destinazione</b>, senza dover andare in un negozio a comprare fisicamente il pezzettino di plastica. </p>
      <p>Al momento, come abbiamo detto, gli unici operatori che supporteranno le eSIM in Italia saranno Vodafone, TIM e Wind Tre. E il supporto non sarà legato ad un singolo prodotto: una volta che Vodafone, per fare un esempio, rilascerà ad un utente il QrCode della sua SIM un utente potrà abbinare questa sim ad ogni prodotto che supporta lo standard, che sia un Razr, un iPhone o un Pixel. </p>
    </article>
  </body>
</html>