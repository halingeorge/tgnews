<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/advokat-poroshenka-vidreaguvav-na-pidozru-dbr-novini-ukrajini-50054249.html"/>
    <meta property="og:site_name" content="НВ"/>
    <meta property="article:published_time" content="2019-11-18T16:41:00+00:00"/>
    <meta property="og:title" content="Адвокат Порошенка відреагував на підозру ДБР"/>
    <meta property="og:description" content="Адвокат п’ятого президента Ілля Новіков заявив, що Петро Порошенко наразі не є ні обвинуваченим, ані підозрюваним, а розслідування ДБР викликають низку запитань."/>
  </head>
  <body>
    <article>
      <h1>Адвокат Порошенка відреагував на підозру ДБР</h1>
      <h2>Адвокат п’ятого президента Ілля Новіков заявив, що Петро Порошенко наразі не є ні обвинуваченим, ані підозрюваним, а розслідування ДБР викликають низку запитань.</h2>
      <address>
        <time datetime="2019-11-18T16:41:00+00:00">18 Nov 2019, 16:41</time>
      </address>
      <p>«Формулювання „справи проти Порошенка“ вельми некоректне, хоча його якось вголос промовив навіть голова ДБР Роман Труба. Це в принципі показує, як він та його співробітники ці провадження сприймають, але правових підстав називати їх так немає, оскільки у Порошенка немає статусу підозрюваного. Вони не повинні так говорити і думати так не мають права», — сказав він у коментарі <a href="https://www.dw.com/uk/%D0%B0%D0%B4%D0%B2%D0%BE%D0%BA%D0%B0%D1%82-%D0%BD%D0%BE%D0%B2%D1%96%D0%BA%D0%BE%D0%B2-%D1%84%D0%BE%D1%80%D0%BC%D1%83%D0%BB%D1%8E%D0%B2%D0%B0%D0%BD%D0%BD%D1%8F-%D1%81%D0%BF%D1%80%D0%B0%D0%B2%D0%B8-%D0%BF%D1%80%D0%BE%D1%82%D0%B8-%D0%BF%D0%BE%D1%80%D0%BE%D1%88%D0%B5%D0%BD%D0%BA%D0%B0-%D0%B2%D0%B5%D0%BB%D1%8C%D0%BC%D0%B8-%D0%BD%D0%B5%D0%BA%D0%BE%D1%80%D0%B5%D0%BA%D1%82%D0%BD%D0%B5/a-51269899?maca=ukr-Facebook-dw&amp;fbclid=IwAR3ZAoIUyxrgcTQcQ-VoIKjbSyZt5rDMQooWYppU4PkRPbnJ4p0jnDfPziE">DW.</a></p>
      <p>За словами Новікова, оперативність ДБР стосовно розгляду заяв Андрія Портнова проти Порошенка та публікація Портновим журналу викликів на допит говорить про те, що у ДБР є «особлива зацікавленість у взаємодії» з екс-заступником голови Адміністрації президента часів Віктора Януковича.</p>
      <p>Він пояснив, що зазвичай заявник місяцями може не отримувати відповідь від ДБР про відкриття кримінального провадження, проте у випадку з Портновим цей процес відбувається набагато швидше — «день у день і навіть заздалегідь».</p>
      <p>«З незрозумілої причини ДБР ставиться до Портнова зовсім інакше. Він має повний сервіс, наскільки ми можемо судити. Він має відомості, яких в звичайному випадку заявник не має», — наголосив Новіков.</p>
      <p>Нагадаємо, 18 листопада <a href="https://nv.ua/ukr/ukraine/politics/dbr-pidgotuvalo-proekt-povidomlennya-pro-pidozru-poroshenku-novini-ukrajini-50054107.html">ДБР направило до ГПУ проект підозри, підготовленої для п’ятого президента України, нардепа Петра Порошенка</a>.</p>
      <p>Проект підозри стосується можливого неправомірного впливу на проведення конкурсу з відбору кандидатів для призначення членів Вищої ради правосуддя в березні-травні 2019 року.</p>
      <p><a href="https://nv.ua/ukr/ukraine/politics/video-poroshenko-vidreaguvav-na-pidozru-novini-ukrajini-50054234.html">Петро Порошенко заявив, що повернувся в Україну</a> через підготовку підозри ДБР.</p>
    </article>
  </body>
</html>