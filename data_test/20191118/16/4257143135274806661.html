<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/18/rossi-mar-tudja-a-kezdot-de-vannak-meg-kerdesek"/>
    <meta property="og:site_name" content="infostart"/>
    <meta property="article:published_time" content="2019-11-18T16:47:29+00:00"/>
    <meta property="og:title" content="Rossi már tudja a kezdőt, de vannak még kérdések"/>
    <meta property="og:description" content="A magyar labdarúgó-válogatott szövetségi kapitánya szerint a hozzáállás és az akarat dönt majd kedden a Wales elleni Európa-bajnoki selejtezőn."/>
  </head>
  <body>
    <article>
      <h1>Rossi már tudja a kezdőt, de vannak még kérdések</h1>
      <address><time datetime="2019-11-18T16:47:29+00:00">18 Nov 2019, 16:47</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/16/horvatorszag-a-csoportelso-igy-allnak-az-eselyek"/>
        <a href="https://infostart.hu/sport/2019/11/16/az-ejjel-soha-nem-erhet-veget-most-finnorszag-unnepel"/>
        <a href="https://infostart.hu/sport/2019/11/16/ket-hianyzo-a-walesi-valogatottban-is"/>
        <a href="https://infostart.hu/sport/2019/11/16/szalai-adam-nem-csak-a-golrol-meselne-az-unokainak"/>
      </related>
      <h3>A magyar labdarúgó-válogatott szövetségi kapitánya szerint a hozzáállás és az akarat dönt majd kedden a Wales elleni Európa-bajnoki selejtezőn.</h3>
      <p>Marco Rossi az elutazást megelőző sajtótájékoztatón a repülőtéren kiemelte, a szakmai stáb minden apró részletre felkészült, ugyanakkor egy mérkőzésen vannak olyan helyzetek, amelyeket nem lehet befolyásolni, de bízik benne hogy a csapat ezekre is jól reagál majd.</p>
      <p>A walesiek szombaton Azerbajdzsánban diadalmaskodtak, ezzel kapcsolatban az olasz szakember kiemelte, hogy azon a találkozón nem a legerősebb összeállításában lépett pályára a rivális, de ez nyilvánvalóan Cardiffban már nem így lesz.</p>
      <p>Marco Rossi hangsúlyozta,</p>
      <blockquote>a kezdő tizenegy már megvan, csak az a kérdés, hogy melyik az a három játékos a keretből, akik még a kispadra sem ülhetnek le Walesben.</blockquote>
      <p>Az biztos, hogy Nagy Zsolt, aki az Uruguay elleni pénteki stadionavatón bemutatkozott, ott lesz majd a pályán, a Puskás Akadémia védőjéről a kapitány azt mondta, a futballista teljesítményével meggyőzte a szakmai stábot. Leszögezte,</p>
      <blockquote>a walesi találkozón a hozzáállás és az akarat lesz a döntő.</blockquote>
      <p>A stadionavatóról - amelyen Uruguay 2-1-re nyert - Marco Rossi megjegyezte, az első húsz percet leszámítva a csapat megmutatta, hogy a világ egyik legjobb válogatottjával is képes nyílt sisakos mérkőzést játszani, így volt ez a horvátok elleni idegenbeli találkozót leszámítva a teljes Eb-selejtező sorozatban, és erre lesz szükség majd Walesben is. Kiemelte, különösképpen fontos az első húsz perc, mivel a házigazdák várhatóan nekirontanak majd a válogatottnak.</p>
      <p>A játékosokat a walesi és a horvátok elleni hazai találkozót is eldöntő Pátkai Máté képviselte. A MOL Fehérvár FC középpályása a stadionavatón nem lépett pályára, Walesben azonban ott lesz a kezdőcsapatban. Mint elmondta, a riválisnak nagyon veszélyes támadói vannak, de a védelmük sebezhető. Hozzátette, a magyar válogatott sem a legjobb védelemmel áll fel, de ha a csapat el tudja hinni, hogy nyerhet - és ez lehet a kulcs -, akkor sikerülhet a bravúr.</p>
      <p>Amennyiben a magyar válogatott győz Walesben, akkor kijut a jövő évi kontinensviadalra. Adott esetben ehhez a döntetlen is elég, akkor viszont arra van szükség, hogy a szlovákok ne nyerjenek otthon az azeriek ellen. Vereség esetén pótselejtező vár a magyar válogatottra.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>