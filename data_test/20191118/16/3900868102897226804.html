<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562134/kaminis-syriza-kai-nd-yponomeysan-tin-anathewritiki-diadikasia"/>
    <meta property="og:site_name" content="NOOZ."/>
    <meta property="article:published_time" content="2019-11-18T16:48:00+00:00"/>
    <meta property="og:title" content="Καμίνης: ΣΥΡΙΖΑ και ΝΔ υπονόμευσαν την αναθεωρητική διαδικασία"/>
    <meta property="og:description" content="Ευθύνες σε ΣΥΡΙΖΑ και ΝΔ διότι «υπονόμευσαν την αναθεωρητική διαδικασία», επέρριψε, κατά τη συζήτηση της Αναθεώρησης του Συντάγματος, ο κοινοβουλευτικός εκπρόσωπος του Κινήματος Αλλαγής Γιώργος Καμίνης."/>
  </head>
  <body>
    <article>
      <h1>Καμίνης: ΣΥΡΙΖΑ και ΝΔ υπονόμευσαν την αναθεωρητική διαδικασία</h1>
      <address>
        <time datetime="2019-11-18T16:48:00+00:00">18 Nov 2019, 16:48</time>
      </address>
      <p>
        <b>Ευθύνες σε ΣΥΡΙΖΑ και ΝΔ διότι «υπονόμευσαν την αναθεωρητική διαδικασία», επέρριψε, κατά τη συζήτηση της Αναθεώρησης του Συντάγματος, ο κοινοβουλευτικός εκπρόσωπος του Κινήματος Αλλαγής Γιώργος Καμίνης.</b>
      </p>
      <p>«Το επόμενο αναθεωρητικό διάβημα δεν θα μπορέσει να αναληφθεί, παρά μόνο αφού θα έχει μεσολαβήσει μία πενταετία από την περάτωση της παρούσας αναθεώρησης. Το αποτέλεσμα είναι ότι η επόμενη δεκαετία για τη χώρα μας θα είναι συνταγματικώς άγονη, και η ευθύνη βεβαίως, κατά κύριο λόγο, βαρύνει τους πρωταγωνιστές της υπόθεσης, τον <b>ΣΥΡΙΖΑ</b> και τη <b>Νέα Δημοκρατία</b>, που εναλλάχθηκαν σε ρόλο συμπολίτευσης και μείζονος αντιπολίτευσης στις δύο Βουλές που εμπλέκονται στην αναθεωρητική διαδικασία», είπε ο <b>Γιώργος Καμίνης</b>. </p>
      <p>«Σας έλειψε το θάρρος να κάνετε ένα βήμα ο ένας προς την κατεύθυνση του άλλου, προκειμένου να επιτευχθεί η συναίνεση, που αμφότεροι μεν συνομολογείτε ότι επιβάλλει η ίδια η αναθεωρητική διαδικασία, στην πράξη όμως την υπονομεύσατε», πρόσθεσε.</p>
      <p>Ο <b>Γιώργος Καμίνης</b> χαρακτήρισε την αναθεωρητική διαδικασία κατώτερη των περιστάσεων γιατί «εξαντλείται σε προβλήματα που θα μπορούσαν να έχουν λυθεί από την κοινοβουλευτική πρακτική, χωρίς να χρειάζεται να καταφύγουμε σε αλλαγή του συνταγματικού κειμένου».</p>
      <p>«Οι υπό αναθεώρηση διατάξεις αυτές καθ' αυτές δεν παρουσιάζουν πρόβλημα, απλώς εφαρμόστηκαν εσφαλμένα. Κι όμως η <b>κοινοβουλευτική τάξη</b>, η πολιτική ελίτ της χώρας που φέρει την ευθύνη αυτής της εσφαλμένης εφαρμογής, δεν διστάζει να αναθεωρήσει τις διατάξεις αυτές και να παραλείψει άλλες σημαντικές, καταδικάζοντας ουσιαστικά τη χώρα σε συνταγματική ακινησία για την επόμενη δεκαετία», υπογράμμισε ο κοινοβουλευτικός εκπρόσωπος του Κινήματος Αλλαγής.</p>
      <p>Ο κ. Καμίνης αναφέρθηκε στην πρόταση του Κινήματος Αλλαγής για τη λαϊκή νομοθετική πρωτοβουλία.</p>
      <p>«Υπάρχουν συνταγματικά πεδία, όπου η παρούσα αναθεώρηση θα έπρεπε να έχει παρέμβει δραστικά, λόγου χάρη η διεύρυνση της δημοκρατίας, όχι βέβαια με την πληθωριστική εισαγωγή του θεσμού του δημοψηφίσματος, όπως προτείνει με απύθμενο θράσος ο ΣΥΡΙΖΑ, ο νεκροθάφτης του θεσμού, όπως απέδειξε η προσβλητική για τη δημοκρατία εμπειρία του 2015. Εμείς, χωρίς να εισακουστούμε δυστυχώς, προτείναμε τη λαϊκή νομοθετική πρωτοβουλία, που παρέχει την ευκαιρία σε ένα τμήμα του εκλογικού σώματος να ενεργοποιηθεί ακηδεμόνευτα, καταθέτοντας αμέσως, το ίδιο, πρόταση νόμου στη Βουλή», είπε ο <b>Γ.Καμίνης</b> και χαρακτήρισε μεγάλους απόντες της τρέχουσας συνταγματικής αναθεώρησης την παιδεία, τη δημόσια διοίκηση και τη δικαιοσύνη, «τους τρεις μεγάλους ασθενείς στη χώρα μας».</p>
      <related>
        <a href="https://www.nooz.gr/greece/1562123/tzanakopoylos-bathia-neosyntiritiki-i-protasi-tis-nd-gia-tin-eklogi-toy-ptd"/>
      </related>
    </article>
  </body>
</html>