<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/modern-warfare-online-is-een-hel-door-onzichtbare-spelers-33162"/>
    <meta property="og:site_name" content="Apparata"/>
    <meta property="article:published_time" content="2019-11-18T16:06:00+00:00"/>
    <meta property="og:title" content="Modern Warfare online is een hel door onzichtbare spelers"/>
    <meta property="og:description" content="Ga je telkens dood in Modern Warfare? Niet zo gek."/>
  </head>
  <body>
    <article>
      <h1>Modern Warfare online is een hel door onzichtbare spelers</h1>
      <h2>Ga je telkens dood in Modern Warfare? Niet zo gek.</h2>
      <address><time datetime="2019-11-18T16:06:00+00:00">18 Nov 2019, 16:06</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Voor veel Call of Duty-fans zal Modern Warfare aanvoelen als een warm bad maar critici zijn <a href="https://www.apparata.nl/nieuws/cod-mw-5-goede-dingen-en-5-slechte-dingen-review-32960">terecht verdeeld</a> over de kwaliteit van de game. En zeker in een competitieve shooter als Modern Warfare zou het leuk zijn als je een indicatie kreeg vanuit waar je in godsnaam gedood werd. Helaas biedt de multiplayer van de populaire game die ‘feature’ niet.</p>
      <p>Een gebruiker <a href="https://www.reddit.com/r/modernwarfare/comments/dxk63y/can_you_see_this_enemys_character_model_bad/">op Reddit</a> plaatst een kort filmpje waarin te zien is (of in dit geval juist niet te zien is) hoe een tegenstander door het beeld loopt. De vijand is op geen enkele manier zichtbaar, behalve met een rood naambalkje boven zijn hoofd. De post kreeg al meer dan 7000 upvotes and andere spelers <a href="https://www.reddit.com/r/modernwarfare/comments/dwfz0g/sometimes_its_literally_impossible_to_see_your/">delen</a> ook hun negatieve ervaring met Modern Warfare’s multiplayer.</p>
      <p>En wat blijkt? Ontzettend veel gamers hebben last van het gebrek aan zichtbaarheid van vijanden. Door de belichting, contrast en design van vele maps, effecten en karakters komt het zeer regelmatig voor dat je je vijand vlak voor je dood nooit hebt gezien.</p>
      <p>Je hoeft geen gamer te zijn om te begrijpen waarom dit een tergende eigenschap van een online schietspel is. Als je niet kan zien waar je vijand is, kun je hem ook niet neerknallen. Als je iemand niet kunt verslaan maar hij jou wel, dan heb je dus een oneerlijke situatie te pakken. Voeg daar de belachelijk snelle <a href="https://www.apparata.nl/nieuws/cod-modern-warfare-3-weken-om-3-grote-problemen-te-fixen-32649">time to kill</a> aan toe en je hebt een ontzettend frustrerende gameplay-ervaring veroorzaakt door structurele problemen.</p>
      <p>De verhalen van verschrikkelijk slechte visibiliteit gaan al sinds de lancering van de game rond op het internet, maar Activision en Infinity Ward hebben nog niet gereageerd op het probleem. Als je de game speelt kun je daarentegen nu wel met zekerheid zeggen dat het niet aan je ogen ligt, maar dat de game gewoon ontzettend matig ontworpen is met betrekking tot de belichting.</p>
    </article>
  </body>
</html>