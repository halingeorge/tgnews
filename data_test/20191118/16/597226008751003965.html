<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082009-u-kremenchuckoyi-hudozhnoyi-shkoli-mg-bi-zyavitisya-noviy-korpus-buli-b-tlki-grosh.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-18T16:07:00+00:00"/>
    <meta property="og:title" content="У Кременчуцької художньої школи міг би з'явитися новий корпус, були б тільки гроші"/>
    <meta property="og:description" content="Навчальному закладу з двома філіями на Раківці та Молодіжному не вистачає місця, щоб розмістити усіх учнів Під час відкриття виставки, яка присвячена 45-річчю Кременчуцької художньої школи, керівник"/>
  </head>
  <body>
    <article>
      <h1>У Кременчуцької художньої школи міг би з'явитися новий корпус, були б тільки гроші</h1>
      <address><time datetime="2019-11-18T16:07:00+00:00">18 Nov 2019, 16:07</time> by <a rel="author">Катерина Турубара</a></address>
      <p>
        <b>Навчальному закладу з двома філіями на Раківці та Молодіжному не вистачає місця, щоб розмістити усіх учнів</b>
      </p>
      <p><a href="https://www.telegraf.in.ua/kremenchug/10081323-galereya.html">Під час відкриття виставки</a>, яка присвячена 45-річчю Кременчуцької художньої школи, керівник управління культури та туризму Кременчука Володимир Кондрашов обмовився про те, що є план побудувати для цього навчального закладу нове приміщення, і що навіть вже є повністю готовий проєкт.</p>
      <p>Аби дізнатися, де планували звести нову школу для юних кременчужан та як вона має виглядати, «Кременчуцький ТелеграфЪ» звернувся до директора Кременчуцької художньої школи Андрія Родіна.</p>
      <p>Як виявилося, проєкт з усією документацією був розроблений ще на початку 90-тих років — нова школа мала розміститися на місці старої.</p>
      <p>Спочатку хотіли знести ту будівлю, яка знаходиться на вулиці Гоголя, і побудувати абсолютно нову, де б кожне приміщення було спеціалізованим. Школа мала виглядати так:</p>
      <figure>
        <img src="https://www.telegraf.in.ua/uploads/posts/2019-11/1574073363_hudozhnya-shkola_proyekt.jpg"/>
      </figure>
      <p>Але коли Радянський Союз розпався, даний проєкт «законсервували», коштів на його реалізацію не було.</p>
      <p>Тепер же стиль розробленого проєкту вже застарів. Крім того, стало очевидно, що знести будівлю школи неможливо — адже вона представляє історичну цінність. Є тільки один варіант: побудувати ще один корпус на ділянці навпроти льотного коледжу, яка зараз засаджена деревами та знаходиться на території «художки».</p>
      <p>Але якщо і зводити новий корпус, тут вже потрібна інша концепція: важливо, аби новобудова вписувалася в ансамбль існуючої школи.</p>
      <blockquote>- Зараз потрібна вже інша концепція, щоб воно було гармонійно з існуючою будівлею. Тому що це історична будівля, її не можна чіпати, її треба зберігати для пам'яті і для історії міста, - коментує Андрій Родін.</blockquote>
      <p>Розробити проєкт нового корпусу на основі вже готового можливо, його потрібно буде лише доопрацювати та удосконалити. Таким чином можна буде розширити школу, не знищуючи вже існуючу будівлю.</p>
      <blockquote>- Ми зробимо інший образ цієї будівлі, а внутрішній інтер'єр уже повністю практично розроблений, ми можемо взяти 90% від до цього виконаної роботи, - пояснює Андрій Родін.</blockquote>
      <p>Як він додав, у навчальному закладі працюють професійні архітектори, тому за розробкою проєкту нового корпусу зупинки не буде.</p>
      <p>І дійсно, Кременчуцькій художній школі катастрофічно бракує класів для занять, адже вона переповнена, її відвідує більше 400 учнів. Незважаючи на те, що навчальний заклад має філії на Молодіжному та Раківці, місць все одно не вистачає усім дітям, хто хоче навчатися малювати.</p>
      <blockquote>- На жаль, ми недостатьо багаті будівлями, приміщеннями, доводиться деяким дітям відмовляти, що вкрай неправильно, я вважаю, - ділиться своїм занепокоєнням директор Андрій Родін.</blockquote>
      <p>Та заковика для реалізації цього задуму — у фінансуванні. На запитання, у які строки зможе з'явитися новий корпус, директор відповів так:</p>
      <blockquote>- Якщо виділять гроші на будівництво, то це буде через рік. Якщо буде у міста така можливість, то одразу ж і з задоволенням.</blockquote>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>