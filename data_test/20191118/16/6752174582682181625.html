<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-v4-ek-velemenye-ma-megkerulhetetlen-europaban/"/>
    <meta property="og:site_name" content="lokál"/>
    <meta property="article:published_time" content="2019-11-18T16:10:19+00:00"/>
    <meta property="og:title" content="A V4-ek véleménye ma megkerülhetetlen Európában"/>
    <meta property="og:description" content="A visegrádi négyek véleménye mára megkerülhetetlenné vált Európában, aminek oka kiváló együttműködésük, amelyben mindig a közös álláspontokat keresik, nem pedig a vitás kérdéseket mélyítik - jelentette ki Kövér László, a magyar Országgyűlés elnöke hétfőn Prágában a cseh, a lengyel a magyar és a szlo"/>
  </head>
  <body>
    <article>
      <h1>A V4-ek véleménye ma megkerülhetetlen Európában</h1>
      <address><time datetime="2019-11-18T16:10:19+00:00">18 Nov 2019, 16:10</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/D_MTI20191105011-1280x853.jpg"/>
      </figure>
      <p>
        <b>A visegrádi négyek véleménye mára megkerülhetetlenné vált Európában, aminek oka kiváló együttműködésük, amelyben mindig a közös álláspontokat keresik, nem pedig a vitás kérdéseket mélyítik – jelentette ki Kövér László, a magyar Országgyűlés elnöke hétfőn Prágában a cseh, a lengyel a magyar és a szlovák parlament házelnökeinek találkozóján.</b>
      </p>
      <p>A cseh szenátus székhelyén, a Wallenstein palotában megtartott találkozón a visegrádi házelnökök megvitatták a rendszerváltás utáni három évtized tapasztalatait, valamint azokat a kihívásokat, amelyek előtt a négy visegrádi ország – Csehország, Lengyelország, Magyarország és Szlovákia – ma áll.</p>
      <p>“Harminc esztendővel ezelőtt közös cél vezérelt bennünket: diktatúra helyett demokrácia, rabság helyett szabadság, alávetettség helyett önrendelkezés, szegénység helyett pedig jólét” – fejtette ki Kövér László. Leszögezte: a visegrádi országok közös tapasztalata, hogy együttes fellépéssel és szoros együttműködés révén az európai színtéren új lehetőségeket teremthetnek országaik számára.</p>
      <p>“Ha ma a V4-ek nemzeteire nézünk, már korántsem a 30 évvel ezelőtti képet, a szovjet birodalom összeomlásának következményeit megszenvedő, lerongyolódott államokat és társadalmakat, hanem életerős, fejlődő, vonzó jövőképpel rendelkező országokat látunk, amelyek képesek közösen gondolkodni és érdekeikért cselekedni” – fejtette ki a magyar politikus.</p>
      <p>“Mára egyértelműen az európai növekedés motorjává váltunk, aminek előfeltétele volt, hogy a négy ország megértette, hogy az együttműködés elemi érdekük” – hangsúlyozta.</p>
      <p>“Mi az Európai Unió új tagállamai, egyenrangú partnerei akarunk lenni a régi tagállamoknak” – mutatott rá Elzbieta Witek, a lengyel Szejm elnöke a találkozó utáni sajtóértekezleten. Hangsúlyozta: hiba a V4-ek lebecsülése, hiszen mai gazdasági növekedésük üteme jóval magasabb, mint az uniós átlag.</p>
      <p>Jaroslav Kubera, a cseh Szenátus elnöke szerint azért is nagy szükség van a visegrádi csoport együttműködésének elmélyítésére, mert “az EU nyugati tagállamai továbbra is fenntartásokkal tekintenek ránk”. Kubera bírálta a régi tagállamokat, hogy nem kezelik konstruktív módon a közép-európaiak által felvetett kérdéseket, és nem támogatják a nyugat-balkáni országok mihamarabbi felvételét az EU-ba. “Ha mi nem fogjuk akarni a Nyugat-Balkánt, akkor azt megfogja Oroszország. Dönteni kell tehát, mi a jobb az EU számára” – hívta fel a figyelmet Jaroslav Kubera.</p>
      <p>“Az EU nem jótékonysági intézmény, hanem érdekérvényesítési keret, amelyben a kis országok csak közösen tudják érvényesíteni érdekeiket” – mondta Kövér László újságíróknak. Úgy vélte: a V4-eknek befolyásolniuk kell az EU-t, hogy “jó döntéseket hozzon” az olyan, sokat vitatott témákban, mint például a migráció vagy a balkáni bővítés.</p>
      <p>Radek Vondrácek, a cseh Képviselőház elnöke szerint a visegrádi országokat nem csak a közös múlt, hanem a “közös értékrend” is összeköti. “Nagyon fontos, hogy az európai fejlődés alapvető értékeiben egyetértés van köztünk. Ma a V4 magas minőségű márka” – mondta a cseh alsóházi elnök.</p>
      <p>“Nyíltan kell beszélnünk arról, hogy az EU-nak reformra van szüksége. Nem elfogadható, hogy a Nyugat ne kezelje egyenrangúan a Keletet. Egyenjogú párbeszédre van szükség a régi és az új tagállamok között” – jelentette ki Andrej Danko, a szlovák parlament elnöke. “Működőképes és egyenjogú tagokból álló Európai Uniót akarunk” – húzta alá a V4-ek álláspontját a szlovák politikus.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-varhelyi-oliver-megkapta-az-ep-szakbizottsaganak-jovahagyasat/">Várhelyi Olivér megkapta az EP szakbizottságának jóváhagyását</a>
        </li>
        <li>
          <a href="https://www.lokal.hu/2019-11-brexit-ellenes-kampany-finanszirozasa-miatt-nyomoznak-soros-gyorgy-ellen/">Brexit-ellenes kampány finanszírozása miatt nyomoznak Soros György ellen</a>
        </li>
        <li>
          <a href="https://www.lokal.hu/2019-11-magyarorszag-szamara-elfogadhatatlan-a-kohezios-penzek-megvagasa/">Magyarország számára elfogadhatatlan a kohéziós pénzek megvágása</a>
        </li>
        <li>
          <a href="https://www.lokal.hu/2019-11-soros-fia-macronnak-adott-utasitasokat/">Soros fia Macronnak adott utasításokat</a>
        </li>
        <li>
          <a href="https://www.lokal.hu/2019-11-intenziven-no-a-migransok-szama-magyarorszag-hatarainal/">Intenzíven nő a migránsok száma Magyarország határainál</a>
        </li>
      </ul>
    </article>
  </body>
</html>