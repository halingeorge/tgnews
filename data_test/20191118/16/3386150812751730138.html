<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/nagpur/youth-congress-vandalizes-office-opposition-leader-wanve-nagpur-nmc/"/>
    <meta property="og:site_name" content="Lokmat"/>
    <meta property="article:published_time" content="2019-11-18T16:28:08+00:00"/>
    <meta property="og:title" content="नागपूर मनपा विरोधीपक्षनेते वनवे यांच्या कक्षात युवक काँग्रेसची तोडफोड"/>
    <meta property="og:description" content="सोमवारी युवक काँग्रेसचे कार्यकर्ते महापालिकेतील विरोधीपक्षनेते तानाजी वनवे यांच्या कक्षात घुसले. विरोधीपक्षनेता निष्क्रीय असल्याचा आरोप करीत त्यांना गोंधळ घातला. मुर्दाबादचे नारे देत खूर्च्यां फेकून तोडफोड करण्याचा प्रयत्न केला."/>
  </head>
  <body>
    <article>
      <h1>नागपूर मनपा विरोधीपक्षनेते वनवे यांच्या कक्षात युवक काँग्रेसची तोडफोड</h1>
      <h2>सोमवारी युवक काँग्रेसचे कार्यकर्ते महापालिकेतील विरोधीपक्षनेते तानाजी वनवे यांच्या कक्षात घुसले. विरोधीपक्षनेता निष्क्रीय असल्याचा आरोप करीत त्यांना गोंधळ घातला. मुर्दाबादचे नारे देत खूर्च्यां फेकून तोडफोड करण्याचा प्रयत्न केला.</h2>
      <address><time datetime="2019-11-18T16:28:08+00:00">18 Nov 2019, 16:28</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>घेराव घालून नारेबाजी : विरोधीपक्षनेता निष्क्रीय असल्याचा आरोप</b>
        </li>
      </ul>
      <p>लोकमत न्यूज नेटवर्क<br/>नागपूर : <a href="https://www.lokmat.com/topics/congress/">काँग्रेस</a> पक्षातील गटबाजी सर्वश्रृत आहे. परंतु विधानसभा निवडणुकीत <a href="https://www.lokmat.com/topics/congress/">काँग्रेसमध्ये</a> एकजूट दिसून आली होती. पक्षात एकजूट अशीच कायम राहणार असे वाटत होते. मात्र सोमवारी युवक काँग्रेसचे कार्यकर्ते महापालिकेतील विरोधीपक्षनेते तानाजी वनवे यांच्या कक्षात घुसले. विरोधीपक्षनेता निष्क्रीय असल्याचा आरोप करीत त्यांना गोंधळ घातला. मुर्दाबादचे नारे देत खूर्च्यां फेकून तोडफोड करण्याचा प्रयत्न केला. वनवे यांची खूर्ची बळकावण्याचा प्रयत्न केला. यामुळे कहीवेळ तनावाची स्थिती निर्माण झाली होती.<br/>महापौर, उपमहापौरपदासाठी उमेदवारी अर्ज भरल्यानंतर वनवे आपल्या कक्षात पक्षाच्या काही नगरसेवकांसोबत चर्चा करीत होते. त्यावेळी अचानक युवक काँग्रेसचे कार्यकर्ते जोरदार नारेबाजी करीत कक्षात घुसले. यात युवक काँग्रेसचे अध्यक्ष तौसिफ खान, बाबू खान, अक्षय घाटोळे यांच्यासह अन्य कार्यकर्त्यांचा समावेश होता. कक्षातील उपस्थितांनी दिलेल्या माहितीनुसार मध्य नागपूर विधानसभा मतदारसंघातून निवडणूक लढलेले नगरसेवक बंटी शेळके यांनी प्रोत्साहन दिल्याने कार्यकर्त्यांनी वनवे यांना घेराव घातला.<br/>काँग्रेसच्या कोणत्याही आंदोलनात वनवे यांचा सहभाग नसतो. हायटेन्शन लाईनच्या आंदोलनात वनवे आले नाही. लोकांच्या प्रश्नासाठी युवक काँग्रेसतर्फे महापालिकेवर मोर्चे काढून आंदोलन केले जाते. परंतु विरोधीपक्षनेते असूनही वनवे यांचा सहभाग नसतो. पक्ष बळकट व्हावा, यासाठी संजय महाकाळकर यांना हटवून वनवे यांना विरोधीपक्षनेता करण्यात आले. परंतु ते पक्षाच्या कार्यकर्त्यांना मदत करत नाही. त्यामुळे वनवे यांना या पदावर राहण्याचा अधिकार नसल्याचा आरोप युवक काँग्रेसचे पूजक मदने यांनी केला.</p>
      <p> </p>
    </article>
  </body>
</html>