<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/elkepeszto-sikert-ert-el-oravecz-imre-olaszorszagban-2039316/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T16:08:00+00:00"/>
    <meta property="og:title" content="Elképesztő sikert ért el Oravecz Imre Olaszországban"/>
    <meta property="og:description" content="Dicsérően írt róla minden nagy olasz lap, és az interneten is nagyon népszerű."/>
  </head>
  <body>
    <article>
      <h6 class="kicker">1972. SZEPTEMBER</h6>
      <h1>Elképesztő sikert ért el Oravecz Imre Olaszországban</h1>
      <address>
        <time datetime="2019-11-18T16:08:00+00:00">18 Nov 2019, 16:08</time>
      </address>
      <h4>Dicsérően írt róla minden nagy olasz lap, és az interneten is nagyon népszerű.</h4>
      <p>Múltjáról, jelenéről, meglepetésszerűen jött külföldi sikeréről beszélt a <a href="https://mandiner.hu/cikk/20191116_oravecz_imre_a_mandinernek">Mandinernek</a> Oravecz Imre magyar költő, műfordító.</p>
      <p>A már több nyelven megjelent, 1972. szeptember című könyvet lehet szerelmes verseskötetnek is nevezni, de lehet regénynek is – mondta Oravecz.</p>
      <blockquote>„Ez most másodszorra jelent meg olaszul, és érdekes módon elképesztően nagy visszhangja támadt, annyira, hogy már elfogyott, és utána kellett nyomni. A kiadó, a milánói Edizioni Anfora, amely Kosztolányit és Szabó Magdát is kiadta, nemrég szervezett nekem egy promóciós, több észak-olasz várost érintő körutat, amelynek során mindenhol bemutatott egy már ismert olasz író, nagyon kedvező volt a fogadtatás mindenhol”</blockquote>
      <p>– részletezte a lapnak a költő.</p>
      <blockquote>„Nem értem az egészet, nincs rá magyarázatom. Miért olaszul és miért most, miért nem tizenöt éve, amikor először adták ki olaszul? Itthon se volt rossz fogadtatása 1988-ban, első megjelenése idején, de ilyet álmodni se mertem volna”</blockquote>
      <p>– egészítette ki mondanivalóját a költő.</p>
      <p>A kiadó vezetője egy magyar hölgy, Szilágyi Mónika. Valószínű, hogy az ő hozzáértése és lelkesedése nagyban hozzájárult ehhez.</p>
      <p>Arra a kérdésre, hogy most min dolgozik, úgy válaszolt:</p>
      <blockquote>„Azt szoktam mondani, hogy mindig az utolsó művét írja az ember, mindig az utolsó könyve jelenik meg. Elkezdtem valamikor tavaly rövid prózákat, naplószerű reflexiókat írni Feljegyzések naplemente közben címmel.</blockquote>
      <p>Ezek között van néhány soros és másfél oldalas próza is. Már publikálom folyóiratokban, de nem sietek az írásukkal”.</p>
      <hr/>
      <p>Oravecz Imre (Szajla, Heves megye, 1943) magyar költő, műfordító. 1967-ben magyar–német szakon végzett a Kossuth Lajos Tudományegyetemen. 1968-1973 között politikai okokból nem tudott elhelyezkedni tanárként. 1973-1974 között az Iowai Egyetemen tanult ösztöndíjjal. 1974-1976 között a Marx Károly Közgazdaságtudományi Egyetem Idegennyelvi Intézetének tanársegéde volt. 1976-ban az Illinois-i Egyetemen nyelvészetet hallgatott. 1982-1994 között az Élet és Irodalom munkatársa volt. 1985-1986 között a Kaliforniai Egyetem Fulbright-vendégtanára volt. 1990-ben Antall József miniszterelnöki tanácsadó testületének tagja lett. 1991-1992 között az Új Magyarország, 1993-ban a Pesti Hírlap főmunkatársaként dolgozott, majd 1995-től a Pázmány Péter Katolikus Egyetem tanára lett. 2006. december 20-ai ülésén a Digitális Irodalmi Akadémia tagjai közé választotta. Többek között a Kossuth-díj és a Prima Primissima díj birtokosa.</p>
      <hr/>
      <p>
        <i>Borítókép: Oravecz Imre</i>
      </p>
    </article>
  </body>
</html>