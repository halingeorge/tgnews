<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/primele-concluzii-blocul-groazei-timisoara-a-fost-detectata-substanta-neurotoxica-1_5dd2bc1d5163ec4271264d5f/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T16:03:33+00:00"/>
    <meta property="og:title" content="Primele concluzii de la blocul groazei din Timişoara: „A fost detectată o substanţă neurotoxică“"/>
    <meta property="og:description" content="Opt adulţi şi nouă copii sunt internaţi, în acest moment, în diferite spitale din Timişoara, după decesul a doi copii şi a mamei unuia dintre ei într-un bloc din oraş. În urma efectuării primei cercetări chimice, specialiştii au stabilit că pe casa scării, între etajele al treilea şi al patrulea, s-a constatat prezenţa unei substanţe neurotoxice."/>
  </head>
  <body>
    <article>
      <h1>Primele concluzii de la blocul groazei din Timişoara: „A fost detectată o substanţă neurotoxică“</h1>
      <address><time datetime="2019-11-18T16:03:33+00:00">18 Nov 2019, 16:03</time> by <a rel="author">Stefan Both</a></address>
      <h4>Opt adulţi şi nouă copii sunt internaţi, în acest moment, în diferite spitale din Timişoara, după decesul a doi copii şi a mamei unuia dintre ei într-un bloc din oraş. În urma efectuării primei cercetări chimice, specialiştii au stabilit că pe casa scării, între etajele al treilea şi al patrulea, s-a constatat prezenţa unei substanţe neurotoxice.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/ploiesti/un-copil-patruadulti-raniti-intr-un-accident-pentrecut-dn1-intrare-sinaia-1_5dd28b675163ec427124a7c0/index.html"/>
        <a href="https://adevarul.ro/news/societate/imaginea-s-a-viralizat-facebook-tanara-asistenta-spune-poveste-fetite-mama-nu-stie-citeasca-1_5dd281705163ec4271245b7c/index.html"/>
        <a href="https://adevarul.ro/locale/timisoara/autorul-atacului-sangeros-cinema-city-fost-eliberat-arest-avocatul-victimelor-solicita-schimbarea-incadrarii-juridice-faptelor-1_5dd26c285163ec427123a39c/index.html"/>
      </related>
      <p><b><a href="https://adevarul.ro/locale/timisoara/trei-morti-suspecte-intr-un-bloc-timisoara-foto-Stefan-both-7_5dd28b655163ec427124a7b1/index.html">GALERIE FOTO<br/></a></b><b>UPDATE </b>Alţi patru adulţi şi trei copii care locuiesc în blocul din Timişoara unde s-a făcut deratizare şi dezinsecţie au fost internaţi la spital. <a href="https://adevarul.ro/locale/timisoara/numarul-pacientilor-internati-deratizarea-dintr-un-bloc-timisoara-ajuns-17-1_5dd2d3055163ec42712701f8/index.html">Numărul pacienţilor a ajuns la 17</a>.</p>
      <hr/>
      <p>Autorităţile din Timişoara au organizat o conferinţă de presă chiar lângă blocul de pe strada Mioriţa, unde a avut loc tragedia după ce în imobilul respectiv a fost făcută deratizarea. „La ora 12.45, am fost informat de către inspectorul şef ISU despre o problemă apărută la această adresă, respectiv strada Mioriţa nr.8. Avem <a href="https://adevarul.ro/locale/timisoara/doi-copii-mama-unuia-murit-conditii-suspecte-alti-patru-copii-acelasi-bloc-ajuns-spital-1_5dd27fa25163ec4271244d52/index.html">trei decese, doi minori şi un adult</a>. La ora 14.00 am convocat Comitetul Judeţean pentru Situaţii de Urgenţă, în cadrul căruia au fost luate următoarele măsuri. Evacuarea imediată a tuturor locuitorilor din acest imobil, evaluarea medicală a tuturor locuitorilor, relocarea, cercetarea şi centralizarea datelor ca până la sfârşitul zilei să avem o situaţie clară”, a declarat subprefectul Daniel Frenţescu. </p>
      <p>Lucian Mihoc, şeful ISU Timiş, a oferit amănunte despre intervenţia echipei CBRN ai cărei specialişti intervin în cazul accidentelor chimice, biologice, radiologice şi nucleare.</p>
      <p>„În jurul orei 12.40, am primit o informare din partea UPU SMURD referitor la faptul că în aceaşi locaţie, într-un timp scurt s-au înregistrat mai multe decese. A fost o suspiciune de cauză toxică, fapt pentru care operativ am trimis o echipă de cercetare CBRN – chimic, biologic, radiologic şi nuclear. La locul intervenţiei, a fost evacuat întreg imobilul de pe strada Mioriţa nr.8, un total de 200 de apartamente. În urma efectuării primei cercetări chimice s-a stabilit că pe casa scării, între etajul trei şi patru, s-a constatat prezenţa slabă a unei substanţe neurotoxice. Apartamentele de la etajul patru, unde au fost înregistrate decesele, acolo s-au constatat niveluri slabe de substanţă neurotoxică, iar la etajul 3, la un apartament, un nivel mediu al substanţei neurotoxice”, a spus Lucian Mihoc, şeful ISU Timiş.</p>
      <p>Potrivit acestuia, în procesul-verbal al firmei de deratizare s-a constatat că s-au folosit următoarele substanţe: deadină - 100 de grame, cipermetrină – concentraţie 6,83 la sută, tetramecină – 1,3 la sută, coformulati – 100 de grame şi raticid rodex – pastă. </p>
      <p>„Activitatea efectuată de firmă a fost în data de 14 noiembrie. Nivelul cel mai ridicat de substanţă a fost la etajul 4 şi etajul 3”, a mai spus Lucian Mihoc.</p>
      <p>Între timp, echipa de la CBRN a făcut verificări la alte două locaţii unde s-a făcut deratizare şi dezinsecţie săptămâna trecută. Este vorba de un restaurant şi un club din Timişoara. Aceste localuri sunt închise în acest moment.  </p>
      <p>Mihai Grecu, şeful UPU al Spitalului Judeţean din Timişoara, a spus că în acest moment, sunt internaţi în diferite spitale din Timişoara trei adulţi şi trei copii şi că medicii au făcut legătura între cazuri abia astăzi, când s-a prezentat la spital şi soţul femeii decedate.</p>
      <p>„E o cifră în dinamică. La momentul acesta, sunt internaţi trei adulţi la Spitalul Judeţean din Timişoara. Este vorba de soţul pacientei decedate, de încă un pacient care are internat copilul la Spitalul Louis Ţurcanu, şi încă un adult. Soţul femeii decedate nu este în stare foarte gravă, starea lui se poate înrăutăţii dacă ţinem cont de felul în care a evoluat pacienta. Fără îndoială că are motive serioase să rămână internat. Este internat pe secţia de Terapie Intensivă pe compartimentul de Toxicologie. Sunt simptome nespecifice, simptome digestive care nu anunţă nimic foarte grav. Cu excepţia persoanei care a decedat nu am avut de la această adresă alte solicitări. În afară de asta, simptomatologia celor doi minori care au decedat a fost diferită. La unul a fost obstrucţie de cale aeriană, la celălalt ar fi fost un diabet. Simptomele sunt diferite în funcţie de vârstă. Nu s-a putut face legătura între aceste evenimente. De abia după ce soţul persoanei decedate a ajuns la spital şi a afirmat că are şi el simptomatologie, am făcut legătura”, a spus Mihai Grecu, şeful UPU al Spitalului Judeţean din Timişoara.</p>
      <p>Directorul DSP Timiş, Rodica Malac, a declarat, la rândul său, că substanţele utilizate trebuie să fie avizate fito-sanitar şi că specialiştii vor verifica acest lucru cu siguranţă.</p>
      <p>„Vom face o deplasare şi la firma care a utilizat aceste substanţe pentru a verifica spaţiile de depozitare. În acest moment, nu pot să fac nicio afirmaţie dacă s-a folosit sau nu o cantitate prea mare de subatanţă. Trebuie verificate toate aceste lucruri. Această firmă trebuia să anunţe populaţia. Trebuie să verificăm dacă a făcut acest lucru. Noi nu am apucat să vorbim cu reprezentanţii firmei, pentru că au fost interogaţi de Poliţie şi Procuratură”, a spus Rodica Malac, director DSP Timiş.</p>
      <p>Poliţia a deschis un dosar penal pentru ucidere din culpă. </p>
      <p>Tragedia s-a petrecut într-un bloc de locuinţe din zona complexului studenţesc din Timişoara. Un copil de nouă zile, un altul de trei ani şi mama celui din urmă au murit, iar alţi trei copii din acelaşi bloc de pe strada Mioriţei sunt la spital. Primul caz a fost semnalat sâmbătă, când un copil de nouă zile şi unul de trei ani din două apartamente învecinate au ajuns la Spitalul de Copii Louis Ţurcanu în stare gravă. În aceeaşi zi, cei doi copii au decedat. A doua zi, a ajuns la Unitatea de Primiri Urgenţe a Spitalului Judeţean şi mama celui de-al doilea copil. Femeia a plecat acasă însă în această dimineaţă, a intrat în stop cardio-respirator şi a murit. Locatarii din imobilul de pe strada Mioriţa susţin că blocul este unul de garsoniere, cu băi comune, iar din cauza unora dintre cei care locuiesc acolo, blocul este un adevărat focar de infecţie.</p>
      <slideshow>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b875163ec427124a90b/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b975163ec427124a96e/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b975163ec427124a96d/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b9a5163ec427124a983/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b975163ec427124a96c/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b865163ec427124a907/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b825163ec427124a8d0/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b825163ec427124a8c5/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd28b825163ec427124a8ce/627x0.jpg"/>
          <figcaption>FOTO Ștefan Both</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd2a3cd5163ec4271257650/627x0.jpeg"/>
          <figcaption>FOTO Inquam Photos / Virgil Simonescu</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd2a3ce5163ec4271257651/627x0.jpeg"/>
          <figcaption>FOTO Inquam Photos / Virgil Simonescu</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd2a3ce5163ec4271257653/627x0.jpeg"/>
          <figcaption>FOTO Inquam Photos / Virgil Simonescu</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/18/5dd2a3d25163ec427125766c/627x0.jpeg"/>
          <figcaption>FOTO Inquam Photos / Virgil Simonescu</figcaption>
        </figure>
        <figcaption>
          <a href="https://adevarul.ro/locale/timisoara/trei-morti-suspecte-intr-un-bloc-timisoara-foto-Stefan-both-7_5dd28b655163ec427124a7b1/index.html">Trei morţi suspecte într-un bloc din Timişoara</a>
        </figcaption>
      </slideshow>
      <hr/>
    </article>
  </body>
</html>