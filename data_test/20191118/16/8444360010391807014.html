<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/oklaxoma-neo-makeleio-me-treis-nekrous-se-emporiko-kentro/2918403/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T16:41:20+00:00"/>
    <meta property="og:title" content="Οκλαχόμα: Νέο μακελειό με τρεις νεκρούς σε εμπορικό κέντρο!"/>
    <meta property="og:description" content="Συναγερμός έχει σημάνει αυτή την ώρα στην Οκλαχόμα, των ΗΠΑ, με τις αναφορές να κάνουν λόγο για τουλάχιστον τρεις νεκρούς από πυροβολισμούς."/>
  </head>
  <body>
    <article>
      <h1>Οκλαχόμα: Νέο μακελειό με τρεις νεκρούς σε εμπορικό κέντρο!</h1>
      <h2>Συναγερμός σήμανε στην Οκλαχόμα, των ΗΠΑ, με τις αναφορές να κάνουν λόγο για τουλάχιστον τρεις νεκρούς από πυροβολισμούς, συμπεριλαμβανομένου και του δράστη.</h2>
      <address><time datetime="2019-11-18T16:41:20+00:00">18 Nov 2019, 16:41</time> by <a rel="author">Newsit Newsroom</a></address>
      <p>Σύμφωνα με τα αμερικανικά Μέσα ενημέρωσης, συναγερμός σήμανε από περιστατικό πυροβολισμών σε πολυκατάστημα της Walmart, στις ΗΠΑ, με αμερικανικές πηγές να μιλούν εξαρχής για τρεις νεκρούς.</p>
      <p>Η νεότερη πληροφορία είναι πως ο δράστης σκότωσε έναν άνδρα και μια γυναίκα και στην συνέχεια έστρεψε το όπλο στον εαυτό του…</p>
      <h3>Οκλαχόμα – Δείτε το σημείο του μακελειού στον χάρτη</h3>
      <figure>
        <iframe data-src="https://twitter.com/BNONews/status/1196463191863283712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Τι γνωρίζουμε για το μακελειό στην Οκλαχόμα</h3>
      <p>Σύμφωνα με πληροφορίες που μεταδίδει το Fox 25 TV, επικαλούμενο πηγές της τοπικής αστυνομίας, άγνωστος αριθμός ατόμων δέχθηκε πυρά σε κατάστημα, το οποίο βρίσκεται στο Ντάνκαν την Οκλαχόμα.</p>
      <p>Ο δράστης φέρεται να ήταν ντυμένος στα μαύρα και τελικά φαίνεται πως είναι επίσης νεκρός.</p>
      <p>Αστυνομικοί και ασθενοφόρα έσπευσαν στο σημείο, με την πρώτη ενημέρωση που είχαν πριν ακόμη φτάσουν, να αναφέρει πως τρεις άνθρωποι έχουν χάσει την ζωή τους, συμπεριλαμβανομένου συνεπώς και του δράστη.</p>
      <p>Όλα τα σχολεία της περιοχής εκκενώθηκαν, ωστόσο λίγο αργότερα δόθηκε εντολή να ανοίξουν ξανά. Να σημειωθεί πως σε καταστήματα της Walmart δεν είναι η πρώτη φορά που σημειώνεται ένα παρόμοιο, αιματηρό περιστατικό.</p>
      <p>Στις 3 Αυγούστου, ένας ακροδεξιός είχε ανοίξει πυρ σε κατάστημα της αλυσίδας στο Ελ Πάσο, στο Τέξας, σκοτώνοντας τότε 22 ανθρώπους και τραυματίζοντας ακόμη 24, σε μια από τις πλέον αιματηρές ένοπλες επιθέσεις στην ιστορία των ΗΠΑ.</p>
      <p>Σε ένα μανιφέστο που είχε αναρτήσει στο Διαδίκτυο πριν από την επίθεση, ο ένοπλος είχε καταγγείλει την «εισβολή ισπανόφωνων στο Τέξας», ενώ είχε παραδεχθεί, μετά τη σύλληψή του, ότι ήθελε να σκοτώσει «Μεξικανούς».</p>
      <p>Λίγες μέρες νωρίτερα, δύο ακόμη άνθρωποι σκοτώθηκαν όταν ένας πρώην συνάδελφός τους άνοιξε πυρ σε κατάστημα της αλυσίδας στο Mississippi.</p>
      <p>Με πληροφορίες από: <a href="https://bnonews.com/index.php/2019/11/duncan-oklahoma-walmart-shooting/">bnonews.com</a>.</p>
    </article>
  </body>
</html>