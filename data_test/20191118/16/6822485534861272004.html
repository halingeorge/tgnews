<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827135.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T16:43:00+00:00"/>
    <meta property="og:title" content="مداخله فرانسه در امور داخلی ایران"/>
    <meta property="og:description" content="به گزارش فارس به نقل از «اسکای نیوز» وزارت خارجه فرانسه روز دوشنبه در اظهاراتی مداخله‌جویانه درباره امور داخلی ایران، خواستار «احترام ایران به آزادی بیان و حق اعتراضات مسالمت‌آمیز» در ایران شد. "/>
  </head>
  <body>
    <article>
      <h1>مداخله فرانسه در امور داخلی ایران</h1>
      <address>
        <time datetime="2019-11-18T16:43:00+00:00">18 Nov 2019, 16:43</time>
      </address>
      <p>وزارت خارجه فرانسه در اظهاراتی که مداخله آشکار در امور داخلی ایران است از اغتشاشات و ناآرامی‌های چند روز گذشته در کشور حمایت کرد.</p>
      <p>به گزارش فارس به نقل از «اسکای نیوز» وزارت خارجه فرانسه روز دوشنبه در اظهاراتی مداخله‌جویانه درباره امور داخلی ایران، خواستار «احترام ایران به آزادی بیان و حق اعتراضات مسالمت‌آمیز» در ایران شد. </p>
      <p>پیش از این دولت آمریکا و آلمان نیز در بیانیه‌هایی که مداخله آشکار در امور داخلی یک کشور محسوب می‌شود، از اغتشاشات و ناآرامی‌ها در ایران حمایت کرده و خواستار برخورد مسالمت‌آمیز با تخریب‌گران اموال عمومی و مردمی شده بودند. </p>
      <p>سید عباس موسوی سخنگوی وزارت امور خارجه جمهوری اسلامی ایران در واکنش به ابراز حمایت و همراهی «مایک پمپئو» وزیر خارجه آمریکا با عده‌ای آشوبگر در برخی شهرهای ایران، ضمن تقبیح و محکومیت اینگونه حمایت ها و اظهارات مداخله جویانه گفت: «مردم عزتمند ایران به خوبی می‌دانند که اینگونه اظهارنظرهای ریاکارانه و مزورانه حاوی هیچگونه همدردی صادقانه و دلسوزانه‌ای نیست و اقدامات عده‌ای هرج و مرج طلب و تخریب‌گر مورد حمایت امثال ایشان به هیچ‌ وجه سنخیتی با روش و منش قاطبه مردم فهیم و بصیر ایران ندارد.»</p>
      <p>موسوی با اشاره به نیات شوم و بدخواهانه دولت ایالات متحده آمریکا خصوصا وزیر خارجه این کشور نسبت به مردم کشورمان افزود: «جالب است اظهار همدردی با مردمی انجام می شود که تحت فشار تروریسم اقتصادی آمریکا قرار داشته و پیش از این نیز از زبان همین فرد به صراحت بیان شد که باید به مردم ایران گرسنگی داد تا در مقابل ما تسلیم شوند.»</p>
      <p>«مایک پمپئو» وزیر امور خارجه آمریکا درباره برخی اغتشاشات و ناآرامی‌ها در ایران در توئیتر نوشت: آمریکا صدای مردم ایران را شنیده و از آنها حمایت می‌کند.</p>
    </article>
  </body>
</html>