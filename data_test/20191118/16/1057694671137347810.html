<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2041604/nekros-apo-katolisthisi-sti-notia-afstria.html"/>
    <meta property="og:site_name" content="News.gr"/>
    <meta property="article:published_time" content="2019-11-18T16:09:17+00:00"/>
    <meta property="og:title" content="Νεκρός από κατολίσθηση στη νότια Αυστρία"/>
    <meta property="og:description" content="Το σπίτι του καταπλακώθηκε από όγκους λάσπης"/>
  </head>
  <body>
    <article>
      <h1>Νεκρός από κατολίσθηση στη νότια Αυστρία</h1>
      <address>
        <time datetime="2019-11-18T16:09:17+00:00">18 Nov 2019, 16:09</time>
      </address>
      <h3>Το σπίτι του καταπλακώθηκε από όγκους λάσπης</h3>
      <p>Ένας άνδρας έχασε τη ζωή του σήμερα, όταν <a href="https://www.news.gr/tag/katolisthisi"><b>κατολίσθηση</b></a> παρέσυρε και κατέστρεψε σχεδόν ολοσχερώς το σπίτι του στη νότια <a href="https://www.news.gr/tag/afstria"><b>Αυστρία</b></a>, η οποία πλήττεται εδώ και ημέρες από ισχυρές βροχοπτώσεις και χιονοπτώσεις, με τα ακραία καιρικά φαινόμενα να προκαλούν προβλήματα στις μετακινήσεις και την ηλεκτροδότηση.</p>
      <p>Ο 79χρονος συνταξιούχος σκοτώθηκε στην κοινότητα Μπαντ Κλάινκιρχαϊμ, στην επαρχία της Καρινθίας, όταν τον καταπλάκωσαν όγκοι λάσπης, τη στιγμή που βρισκόταν στο πίσω μέρος της οικίας του, έγινε γνωστό από την τοπική αστυνομία.</p>
      <p>Λίγες ώρες νωρίτερα, όπως μετέδωσε το Αθηναϊκό Πρακτορείο Ειδήσεων, στο χιονοδρομικό κέντρο του Μπαντ Γκαστάιν (κεντρικά), δύο γυναίκες ανασύρθηκαν ζωντανές από τα συντρίμμια δύο σπιτιών, τα οποία ισοπεδώθηκαν από κατολίσθηση.</p>
      <p>Το νότιο τμήμα της περιοχής του Σάλτζμπουργκ, όπως και οι περιοχές του Τιρόλου και της Καρινθίας, πλήττονται από τα ακραία καιρικά φαινόμενα, με κύρια χαρακτηριστικά τις σφοδρές βροχοπτώσεις και χιονοπτώσεις, με αποτέλεσμα να προκληθούν προβλήματα στις μετακινήσεις και διακοπές ηλεκτροδότησης σε χιλιάδες νοικοκυριά.</p>
      <p>Η πρόσβαση σε πολλά σημεία του σιδηροδρομικού και οδικού δικτύου διακόπηκε, ενώ πολλά σχολεία παρέμειναν κλειστά σήμερα.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2026322/to-erotiko-pechnidi-ginekas-prokalese-sinagermo-gia-tromokratia.html"/>
        <a href="https://www.news.gr/kosmos/article/2010365/triantaepta-nekri-apo-katolisthisi-sto-kameroun.html"/>
        <a href="https://www.news.gr/kosmos/article/2001329/dio-gates-esosan-zevgari-apo-katolisthisi-stin-italia.html"/>
      </related>
    </article>
  </body>
</html>