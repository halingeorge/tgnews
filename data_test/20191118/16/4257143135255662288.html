<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/18/egyedulallo-magyar-fejlesztes-vethet-veget-a-parkolas-nyugenek-video"/>
    <meta property="og:site_name" content="infostart"/>
    <meta property="article:published_time" content="2019-11-18T16:04:00+00:00"/>
    <meta property="og:title" content="Egyedülálló magyar fejlesztés vethet véget a parkolás nyűgének – videó"/>
    <meta property="og:description" content="Magyar mérnökök által fejlesztett, világszinten egyedülálló önvezető parkolási megoldást mutattak be hétfőn Budapesten."/>
  </head>
  <body>
    <article>
      <h1>Egyedülálló magyar fejlesztés vethet véget a parkolás nyűgének – videó</h1>
      <address><time datetime="2019-11-18T16:04:00+00:00">18 Nov 2019, 16:04</time> by <a rel="author">Infostart / InfoRádió - Németh Zoltán</a></address>
      <h3>Magyar mérnökök által fejlesztett, világszinten egyedülálló önvezető parkolási megoldást mutattak be hétfőn Budapesten.</h3>
      <p>Nemcsak szakértők szerint, hanem az autósok tapasztalata is, hogy éves szinten akár több napot el lehet pazarolni azzal, hogy parkolóhelyet keresnek a sofőrök. Magyar mérnökök erre kínálnak most megoldást egy világszinten is egyedülálló önvezető parkolással – tájékoztatta az InfoRádiót a fejlesztő, AImotive üzleti stratégia vezetője.</p>
      <p>A fejlesztés lényege, hogy például egy parkoló bejáratánál leállított autót az Almotive szoftvere kamerák és ultraszenzorok segítségével, valamint a HERE Technologies által biztosított foglaltsági térképek alapján egy szabad parkolóhelyre navigálja, emberi beavatkozás nélkül – magyarázta a szakember. A parkolószenzorokat és a technológiát a kommunikációhoz a Vodafone biztosítja.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FAImotive%2Fvideos%2F1558958590823419%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Jánky Szabolcs úgy fogalmazott: nemhogy nem szükséges ehhez az emberi jelenlét, de ember nélkül még jobb működik a rendszer. Ráadásul a parkolási idő is rövidülhet. "Sokkal közelebb tudnak egymáshoz állni az autók, nincs szükség akár felfestésekre sem – mutatott rá. A járművek kamerák segítségével állapítják meg, hogy van-e elég hely a parkolásra, ráadásul sofőr nélkül az ajtónyitásra sem kell távolságot hagyni, így több autó férhet el, tette hozzá.</p>
      <p>Az Almotive üzleti stratégia vezetője kifejtette: semmi olyan szenzort nem használnak, ami nincsen már most is az autókban. Az Almotive szoftvere ezeknek a jeleiből képes az önvezető parkolás folyamatát megvalósítani. Ami nagyobb probléma volt, hogy a parkológarázsok mindenhol eltérően néznek ki, ezen a fronton nagyban támaszkodnának a HERE Technologies-ra – jegyezte meg Jánky Szabolcs –, amely az egyik legnagyobb autóipari térképbeszállító. Az ő térképeik segítségével tudják majd világszintűre skálázni ezt a megoldást.</p>
      <p>A hétfőn bemutatott prototípus jelenleg egy gépkocsiban működik, de a fejlesztőcég több autógyárral is együttműködik annak érdekében, hogy ez a rendszer 3-5 éven belül már a tömeggyártásban, így a mindennapi használatban is megjelenjen.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Önvezető parkolás – Jánky Szabolcs, Almotive</p>
      <figure>
        <audio src="https://infostart.hu/audio/00005/00005256b.mp3"/>
      </figure>
      <p> </p>
    </article>
  </body>
</html>