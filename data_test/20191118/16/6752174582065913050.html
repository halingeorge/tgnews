<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-fontos-tudnivalot-kozolt-a-kuria-a-borravalo-helyes-kezeleserol/"/>
    <meta property="og:site_name" content="lokál"/>
    <meta property="article:published_time" content="2019-11-18T16:57:18+00:00"/>
    <meta property="og:title" content="Fontos tudnivalót közölt a Kúria a borravaló helyes kezeléséről"/>
    <meta property="og:description" content="A Kúria elvi döntése szerint a borravalót elkülönítve kell kezelni, ha bekerül a pénztárgépbe, valamint csak kivételes esetben térhet el a pénztár pénzkészlete a pénztárgép egyenlegétől - tudatta a legfelsőbb bírói fórum közleményben hétfőn."/>
  </head>
  <body>
    <article>
      <h1>Fontos tudnivalót közölt a Kúria a borravaló helyes kezeléséről</h1>
      <address><time datetime="2019-11-18T16:57:18+00:00">18 Nov 2019, 16:57</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/01/B__OB20160104016-1280x730.jpg"/>
      </figure>
      <p>
        <b>A Kúria elvi döntése szerint a borravalót elkülönítve kell kezelni, ha bekerül a pénztárgépbe, valamint csak kivételes esetben térhet el a pénztár pénzkészlete a pénztárgép egyenlegétől – tudatta a legfelsőbb bírói fórum közleményben hétfőn.</b>
      </p>
      <p>Madarász Gabriella, a Kúria Közigazgatási-Munkaügyi Kollégiumának szóvivője az MTI érdeklődésére elmondta: a konkrét közigazgatási perben az adóhatóság megbírságolt egy fővárosi kávézót, mert ellenőrzésnél a pénztárgép kasszájában többletet találtak. A vendéglátóhely úgy működött, hogy a vendégek az asztaloknál a pincéreknek fizettek, a pincérek az ellenértéket a borravalóval együtt a pénztárcájukba tették, majd időközönként onnan a pénztárgépbe. A napi bevételt az irodában tartották, a borravalót pedig a pultnál, egy dobozban.</p>
      <p>Az adóhatóság álláspontja szerint az online pénztárgépben minden pénzmozgást rögzíteni kell, a tényleges bevétel és a pénztárzárás bevétele közötti eltéréssel a mulasztás megvalósult, ezért bírságoltak.</p>
      <p>A cég bírósághoz fordult a bírság miatt, és a közigazgatási perben felmerült, hogy – bár fő szabály szerint a pénztárban lévő pénzkészletnek összeg és pénznem szerint meg kell egyeznie a pénztárgépen bizonylatolt értékesítések és egyéb pénzmozgások egyenlegével – a szabályozás megenged kivételt, ha az eltérést az “üzemeltető működési sajátosságai” okozzák és az eltérés mértéke ezekhez igazodik. A felperes pedig éppen arra hivatkozott a perben, hogy a borravaló kezelése olyan, az üzemeltető működési körébe eső sajátosság, amely alapot ad a pénztári egyenleg és a pénzkészlet eltérésére.</p>
      <p>A Kúria október 31-én meghozott határozatában ugyanakkor kimondta: a szabály alól önmagában csak azért, mert borravalóval dolgoznak, még nem lehet kivételt tenni. A szabályozás ugyanis lehetővé teszi egy kód alkalmazásával, hogy a borravalót elkülönítve, jogszerűen pénztárgépbe helyezzék.</p>
      <p>Az “üzemeltető működési sajátosságai” az olyan helyzetekre vonatkoznak, amelyekben a termékértékesítés vagy szolgáltatásnyújtás és az ellenérték bevételezése között a tevékenység jellege vagy fizikai jellemzői miatt szükségszerűen hosszabb idő telik el. Tipikusan ilyen lehet például az ételkiszállítás, a csomagküldés – magyarázta Madarász Gabriella szóvivő, a Kúria nyugalmazott tanácselnöke.</p>
      <p>A döntésről szóló közlemény az alábbi címen érhető el: https://www.kuria-birosag.hu/hu/sajto/borravalo-kezelese-es-penztargep-egyenlege-dontott-kuria.</p>
    </article>
  </body>
</html>