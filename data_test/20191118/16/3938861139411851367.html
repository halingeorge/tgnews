<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/yurij-strigun/_med-na-divani/938744"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T16:57:00+00:00"/>
    <meta property="og:title" content="Мед на дивані"/>
    <meta property="og:description" content="Тягнемо великий алюмінієвий бідон. Володька крекче: &amp;mdash;&amp;ensp;Ох і важкий, зараза. Цікаво, що там? &amp;mdash;&amp;ensp;Мед, &amp;mdash; кажу коротко, щоби не тратити сили на розмову. &amp;mdash;&amp;ensp;Та ну, &amp;mdash; товариш не вірить. &amp;mdash; Давай заглянемо. Відкриває кришку й лізе в ..."/>
  </head>
  <body>
    <article>
      <h1>Мед на дивані</h1>
      <address><time datetime="2019-11-18T16:57:00+00:00">18 Nov 2019, 16:57</time> by <a rel="author">Юрій СТРИГУН</a></address>
      <p>Тягнемо великий алюмінієвий бідон. Володька крекче:</p>
      <p>— Ох і важкий, зараза. Цікаво, що там?</p>
      <p>— Мед, — кажу коротко, щоби не тратити сили на розмову.</p>
      <p>— Та ну, — товариш не вірить. — Давай заглянемо.</p>
      <p>Відкриває кришку й лізе в бідон. Мед стікає по руці повільним апетитним струмком. Володька з насолодою облизується.</p>
      <p>Де не візьмися, білим вантажним "Мерседесом" вискакує з-за повороту управляюча Ева.</p>
      <p>— Закрили бідон і понесли на місце! — командує. Дивиться на Володьчину брудну руку.</p>
      <p>— Ходи-но попукай, а тоді неси.</p>
      <p>Ми переглядаємося. Не розуміємо, що це значить. Ева дивиться ­суворо, а товариш губиться. Я здогадуюся, що "пукати" це — сполоснути.</p>
      <p>Ми в Польщі на заробітках кілька днів. Мову знаємо кепсько. Час від часу втрапляємо в халепи.</p>
      <p>— Я злякався, а вона як поліцай над душею, — попукай, попукай, — миє руку Володька.</p>
      <p>Після обіду отримуємо нове завдання:</p>
      <p>— Підете на третій поверх, візьмете диван, закинете на футбольні ворота й гарно витріпаєте. Потім занесете назад.</p>
      <p>Пробую огризатися.</p>
      <p>— Але ж він важкий!</p>
      <p>Ева невблаганна.</p>
      <p>— То два таких дужих хлопа не закинуть диван? — обурюється.</p>
      <p>Дивуюся. "Може, в Польщі тріпають дивани, а в нас — ні", думаю.</p>
      <p>Диван — просто бомба. Антикварний, важкий. За 20 хв. ледве стягуємо його на перший поверх. Не уявляю, як закинемо на ворота. Та й складеться він в інший бік. А як тріпати?</p>
      <p>Бог посилає нам кухарку Моніку.</p>
      <p>— Що ви в біса робите? — дивується вона.</p>
      <p>Я розказую про наказ від Еви. ­Дівчина сідає на диван і заливається сміхом.</p>
      <p>— Це — не диван. Це — версалька. Диван — ось.</p>
      <p>Показує на килим, що лежить на підлозі.</p>
    </article>
  </body>
</html>