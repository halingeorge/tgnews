<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/18/sciopero-calciatrici-spagna/"/>
    <meta property="og:site_name" content="Il Post"/>
    <meta property="article:published_time" content="2019-11-18T16:00:44+00:00"/>
    <meta property="og:title" content="Lo sciopero delle calciatrici in Spagna"/>
    <meta property="og:description" content="Chiedono l'aumento del salario minimo, calcolato anche in base alla crescita del campionato, per sopperire all'assenza di tutele lavorative"/>
  </head>
  <body>
    <article>
      <h1>Lo sciopero delle calciatrici in Spagna</h1>
      <h2>Chiedono l'aumento del salario minimo, calcolato anche in base alla crescita del campionato, per sopperire all'assenza di tutele lavorative</h2>
      <address>
        <time datetime="2019-11-18T16:00:44+00:00">18 Nov 2019, 16:00</time>
      </address>
      <p>Nel fine settimana appena passato, l’intera nona giornata del campionato spagnolo femminile di calcio di prima divisione è stata rinviata a causa di uno sciopero a cui ha aderito circa il novanta per cento delle giocatrici. Lo sciopero era stato votato lo scorso ottobre, motivato dalla richiesta di migliori condizioni contrattuali: in particolare l’introduzione di un salario minimo annuale di 20.000 euro che sostituisca quello attuale da 16.000 euro concordato in passato con club e federazione. La decisione di non giocare nel fine settimana è arrivata in seguito all’esito negativo delle contrattazioni fra le parti.</p>
      <figure>
        <img src="https://www.ilpost.it/wp-content/uploads/2019/11/GettyImages-1181676634.jpg"/>
        <figcaption>(Alex Caparros/Getty Images)</figcaption>
      </figure>
      <p>Vista l’assenza di uno <a href="https://www.ilpost.it/2019/07/25/calcio-femminile-professionismo/">status professionistico</a> per il calcio femminile spagnolo – come accade in Italia – le calciatrici vogliono sopperire alla mancanza di tutele lavorative con un aumento del salario minimo calcolato anche in base alla crescita degli introiti del campionato nazionale, che l’anno scorso ha raggiunto <a href="https://www.ilpost.it/flashes/atletico-madrid-barcellona-femminile/">il record</a> di 60.739 spettatori per una partita (Atletico Madrid-Barcellona). Secondo Ainhoa Tirapu, portiere del Bilbao, è una richiesta ragionevole che aiuterebbe soprattutto le giocatrici a tempo pieno che vengono però pagate “come se lavorassero solamente per dodici ore a settimana”.</p>
      <p>Il movimento del calcio femminile spagnolo è uno dei più attivi e in crescita di tutta Europa. Per molti aspetti è simile a quello italiano: è stato a lungo trascurato, ma è stato anche ristrutturato in anticipo e ora è in grande fermento. Non è ancora al livello di quello tedesco e francese, ma intanto l’anno scorso il Barcellona è stata la prima squadra spagnola a giocare una finale di Champions League, mentre in questa stagione ha debuttato in campionato il Real Madrid, fino a poco tempo fa <a href="https://www.ilpost.it/2019/06/26/real-madrid-femminile/">sprovvisto</a> di una squadra femminile.</p>
      <p>
        <b>Leggi anche: <a href="https://www.ilpost.it/2019/07/25/calcio-femminile-professionismo/">Perché le calciatrici non sono “professioniste”</a></b>
      </p>
      <related>
        <h4>Articoli Correlati</h4>
        <a href="https://www.ilpost.it/2019/11/18/qualificazioni-europei-2020-classifiche/"/>
        <a href="https://www.ilpost.it/2019/11/16/cina-calcio-brasiliani/"/>
        <a href="https://www.ilpost.it/2019/11/18/ferrari-incidente-brasile/"/>
      </related>
    </article>
  </body>
</html>