<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/16-osadeni-za-intelektualno-piratstvo-otchete-tsatsarov-pred-koordinator-na-sasht.html"/>
    <meta property="og:site_name" content="News.bg"/>
    <meta property="article:published_time" content="2019-11-18T16:26:10+00:00"/>
    <meta property="og:title" content="16 осъдени за интелектуално пиратство, отчете Цацаров пред координатор на САЩ"/>
    <meta property="og:description" content="Образувани са двойно повече досъдебни производства"/>
  </head>
  <body>
    <article>
      <h1>16 осъдени за интелектуално пиратство, отчете Цацаров пред координатор на САЩ</h1>
      <address>
        <time datetime="2019-11-18T16:26:10+00:00">18 Nov 2019, 16:26</time>
      </address>
      <p>Мерките срещу престъпления към интелектуалната собственост обсъдиха на среща <b>главният прокурор Сотир Цацаров и координатора на Правителството на САЩ по въпросите на защитата на интелектуалната собственост Вишал Амин</b>, съобщиха от ВКП.</p>
      <p>Актуализиране на <b>указания</b><b>та за разследване на престъпления против интелектуалната собственост</b>, е първата мярка. Останалите са - създаване на мрежа от прокурори, отговорни за разследванията срещу интелектуалната собственост на територията на цялата страна, както и провеждане на обучения с такава насоченост. </p>
      <p>Постигнато е двойно увеличение на образуваните досъдебни производства с такъв предмет - при 79 за 2018 г., <b>само за първите 9 месеца на 2019 г. те са 147</b>.</p>
      <p><b>През 2019 г. за първи път са постигнати осъдителни присъди - затвор за 16 души</b>. Представена бе подробна информация за последните действия на прокуратурата, МВР - ГДБОП и НАП срещу нелегални кабелни оператори, отчетоха от страна на ВКП на срещата.</p>
      <p>Американският координатор Вишал Амин бе запознат с предприетите от българската прокуратура действия - <b>издаване и актуализиране на указания за разследването на престъпления против интелектуалната собственост</b>, създаване на мрежа от прокурори, отговорни за тези разследвания на територията на цялата страна, както и <b>провеждане на обучения с такава насоченост</b>.</p>
      <p>Общо е становището, че българският Наказателен кодекс се нуждае от спешни изменения в частта "<b>Престъпления против интелектуалната собственост</b>", за което е необходим експертен опит, но и политическа воля.</p>
      <p>В срещата участваха и завеждащият отдел "Специализиран" във ВКП <b>Румяна Арнаудова</b> и прокурорът от този отдел <b>Илона Кръстенякова</b>.</p>
      <p>Длъжността "Координатор на Правителството на САЩ по въпросите на защитата на интелектуалната собственост" е създадена с акт на Конгреса през 2008 г. <b>Координаторът действа като главен орган на изпълнителната власт към Президента на САЩ</b>, който отговаря за провеждането на политиката на американското правителство за защита на интелектуалната собственост и противодействие на нелегалното пиратство. </p>
      <p>Назначението на <b>Вишал Амин</b> на тази длъжност е потвърдено от Сената на САЩ през август 2017 г.</p>
    </article>
  </body>
</html>