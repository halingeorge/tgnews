<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125526/xekina-gia-proti-fora-i-katagrafi-ton-e-systimaton-toy-dimosioy"/>
    <meta property="og:site_name" content="Insider"/>
    <meta property="article:published_time" content="2019-11-18T16:49:00+00:00"/>
    <meta property="og:title" content="Ξεκινά για πρώτη φορά η καταγραφή των e-συστημάτων του Δημοσίου"/>
    <meta property="og:description" content="Τελικός στόχος η εγκατάσταση όλων των κεντρικών ηλεκτρονικών εφαρμογών στις κεντρικές υποδομές Κυβερνητικού Νέφους (G-Cloud)."/>
  </head>
  <body>
    <article>
      <h1>Ξεκινά για πρώτη φορά η καταγραφή των e-συστημάτων του Δημοσίου</h1>
      <h2>Τελικός στόχος η εγκατάσταση όλων των κεντρικών ηλεκτρονικών εφαρμογών στις κεντρικές υποδομές Κυβερνητικού Νέφους (G-Cloud).</h2>
      <address>
        <time datetime="2019-11-18T16:49:00+00:00">18 Nov 2019, 16:49</time>
      </address>
      <p>Τη διαδικασία για την υποχρεωτική εγκατάσταση όλων των υφιστάμενων κεντρικών ηλεκτρονικών εφαρμογών και πληροφοριακών συστημάτων των Φορέων του Δημοσίου Τομέα στις κεντρικές υποδομές Κυβερνητικού Νέφους (<b>G-Cloud</b>) που διαχειρίζεται η Γενική Γραμματεία Πληροφοριακών Συστημάτων Δημόσιας Διοίκησης (ΓΓΠΣΔΔ) περιγράφει απόφαση του υπουργού Ψηφιακής Διακυβέρνησης <b>Κυριάκου Πιερρακάκη.</b></p>
      <p>Πρόκειται για μια διαδικασία με την οποία α. καταγράφεται κάθε υποδομή (πλην των διαβαθμισμένων) που διατηρούν οι φορείς του Δημοσίου, β. όλες οι υφιστάμενες ηλεκτρονικές εφαρμογές και τα κεντρικά πληροφοριακά συστήματα (πλην των διαβαθμισμένων) των Υπουργείων, των ΝΠΔΔ, των Ανεξάρτητων Αρχών, της ΚτΠ Α.Ε. και της ΗΔΙΚΑ Α.Ε. συγκεντρώνονται στο G-Cloud της ΓΓΠΣΔΔ και περιέρχονται στην κυριότητά της, γ. η ΓΓΠΣΔΔ ορίζεται στο εξής αποκλειστικά υπεύθυνη για τη σύναψη κεντρικών συμφωνιών που αφορούν στη προμήθεια πλατφόρμας λογισμικού για την κάλυψη των Φορέων του Δημοσίου Τομέα.</p>
      <p>«Για πρώτη φορά το Ελληνικό Δημόσιο καταγράφει με κάθε λεπτομέρεια το σύνολο των πληροφοριακών του υποδομών και παράλληλα προχωρά στην εγκατάσταση όλων των κεντρικών εφαρμογών και πληροφοριακών συστημάτων του Δημοσίου στις κεντρικές υποδομές Κυβερνητικού Νέφους (G-Cloud) της ΓΓΠΣΔΔ. Και οι διαδικασίες αυτές εξυπηρετούν πρωτίστως τον πολίτη αλλά και την καλύτερη λειτουργία του ίδιου του Κράτους, μειώνοντας τη γραφειοκρατία και εξοικονομώντας χρηματικούς και ανθρώπινους πόρους που μπορούν να κατευθυνθούν σε κοινωνικές ή άλλες υπηρεσίες», δήλωσε ο υπουργός Επικρατείας και Ψηφιακής Διακυβέρνησης <b>Κυριάκος Πιερρακάκης</b>.</p>
      <p>Η καταγραφή των υποδομών θα πραγματοποιηθεί εντός εξαμήνου, ώστε να υπάρξει μια κεντρική αξιολόγηση των αναγκών και των δυνατοτήτων τους και στη συνέχεια η υποχρεωτική εγκατάσταση τους στις κεντρικές υποδομές Κυβερνητικού Νέφους (G-Cloud). Η διαδικασία προβλέπεται να ολοκληρωθεί μέχρι την 1η Ιανουαρίου 2022.</p>
      <p>Η υλοποίηση των διαδικασιών αυτών συνεπάγεται σημαντική εξοικονόμηση πόρων για το Ελληνικό Δημόσιο (τόσο από την ενιαία συντήρηση και λειτουργία της αναγκαίας υπολογιστικής υποδομής όσο και από την κεντρική προμήθεια αδειών λογισμικού και εξοπλισμού) και απελευθέρωση ανθρώπινου δυναμικού. Επιτυγχάνεται επίσης καλύτερη οργάνωση και συντονισμός μεταξύ των δημοσίων φορέων σε σχέση με την διαχείριση της πληροφορίας και την ενίσχυση της ασφάλειας των πληροφοριακών συστημάτων καθώς και της πληροφορίας που αυτά φέρουν μέσω της υιοθέτησης της διεθνούς πρακτικής συγκέντρωσης δεδομένων υπό ενιαίες δομές (data consolidation policy).</p>
      <p>Ο Γενικός Γραμματέας Πληροφοριακών Συστημάτων Δημόσιας Διοίκησης <b>Δημοσθένης Αναγνωστόπουλος</b> σημείωσε: «Τόσο μέσω της εγκατάστασης των πληροφοριακών συστημάτων του Δημοσίου στις κεντρικές υποδομές Κυβερνητικού Νέφους (G-Cloud) της ΓΓΠΣΔΔ όσο και μέσω του νέου συστήματος κεντρικής προμήθειας λογισμικού και εξοπλισμού από την ΓΓΠΣΔΔ, το Ελληνικό Δημόσιο “μαθαίνει καλύτερα τον εαυτό του” και βελτιώνει δραστικά τις υποδομές του αξιοποιώντας τις βέλτιστες διεθνείς πρακτικές, όπως το cloud first policy».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125500/antikapnistikos-nomos-prostima-eos-10000-eyro-kai-loyketo-deite-analytika"/>
        <a href="https://www.insider.gr/eidiseis/ellada/125483/posa-hrimata-ehei-kerdisei-apo-tenis-o-stefanos-tsitsipas"/>
        <a href="https://www.insider.gr/eidiseis/ellada/125475/thessaloniki-epeisodia-meta-tis-mazikes-diadiloseis-gia-polytehneio"/>
      </related>
    </article>
  </body>
</html>