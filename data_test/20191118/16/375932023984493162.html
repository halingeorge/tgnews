<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/innovacio/forradalmasithatja-a-parkolast-a-vodafone-1875558/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T16:34:00+00:00"/>
    <meta property="og:title" content="Forradalmasíthatja a parkolást a Vodafone"/>
    <meta property="og:description" content="Önvezető autós parkolás először Magyarországon – technológiai világújdonságot mutatott be az AImotive, a HERE és a Vodafone."/>
  </head>
  <body>
    <article>
      <h1>Forradalmasíthatja a parkolást a Vodafone</h1>
      <address><time datetime="2019-11-18T16:34:00+00:00">18 Nov 2019, 16:34</time> by <a rel="author">VG</a></address>
      <h4>Önvezető autós parkolás először Magyarországon – technológiai világújdonságot mutatott be az AImotive, a HERE és a Vodafone.</h4>
      <p>Az AImotive, a HERE Technologies és a Vodafone Magyarország bejelentették, hogy kilenc hónapos együttműködésük eredményeképpen skálázható automata parkolási megoldást hoztak létre.</p>
      <aside>Az együttműködés eredménye egy kereskedelmi szempontból is életképes, automata parkolási rendszer.</aside>
      <p>A prototípus járművek olyan technológiai megoldást mutatnak be, amelyet autógyártók és autóipari beszállítók használhatnak majd.</p>
      <aside>A kísérleti autók Budapest több mélygarázsában képesek emberi beavatkozás nélkül szabad helyet keresni és biztonságosan leparkolni.</aside>
      <p>Az automatizált vezetési funkciókat az AImotive aiDrive AI-alapú szoftvere biztosítja, amelyet több nemzetközi autóipari szereplővel együtt dolgozva fejleszt a magyar cég. A HERE Technologies a mélygarázsok térképét készítette. A Vodafone parkolószenzorai, amelyek a parkolóhelyek foglaltságát jelzik a rendszernek, a szolgáltató Keskenysávú-IoT (NB-IoT) hálózatán keresztül kommunikálnak.</p>
      <p>A térképeket, beleértve a parkolóhely-információkat, a Vodafone mobilhálózatán keresztül tölti le az autó szoftvere a mélygarázsok bejáratánál. Ennek köszönhetően a térképek mindig naprakészek, és a sofőrök még kiszállás előtt megtudhatják, hogy járművük hol fog parkolni. A járműveket az aiDrive a beérkező szenzoradatok alapján a szabad parkolóhelyeket és a térképet felhasználva vezeti a mélygarázsban, és új helyet keres, ha az eredetileg kiválasztott parkolót útközben elfoglalták.</p>
      <blockquote>Egy ilyen automata parkolósofőrrel a vezetőknek nem kell üres parkolóhelyek keresésére pazarolni az idejüket. Ráadásul a rendkívül pontos rendszernek köszönhetően sokkal közelebb állhatnak egymáshoz az autók, így több jármű férhet el ugyanabban a mélygarázsban</blockquote>
      <p>– hangsúlyozta Kovács Péter, az AImotive termékekért felelős vezetője.</p>
      <figure>
        <img src="https://www.vg.hu/wp-content/uploads/2017/10/000OG3LO-e1565006157836.jpg"/>
        <figcaption>Fotó: AFP</figcaption>
      </figure>
      <p>„Az automata parkolásra skálázható és megfizethető megoldást találni rendkívül fontos lépés az önvezetés irányába.”</p>
      <p>“Számtalan előnye lehet a vezetéknélküli kommunikációnak az autóiparban, és a vezetés-automatizálás ilyen módja csak egy példa. Több sikeres kültéri okosparkolással kapcsolatos projekt után ez a fejlesztés lehetőséget adott arra, hogy az NB-IoT megoldásainkat mélygarázsokban tegyük próbára. Így rendkívül hasznos tapasztalatokat gyűjthettünk a jövő közlekedéséről még az 5G technológiák elterjedése előtt.” nyilatkozta Király István, a Vodafone Magyarország Vállalati Szolgáltatások Üzletág Vezérigazgató-helyettese.</p>
      <blockquote>A forgalmi torlódások és a kevés parkolóhely a legfontosabb problémák közé tartoznak, amelyekkel a belvárosokban manapság szembesülünk</blockquote>
      <p>– mondta Knuth Sexauer, a HERE Technologies szenior értékesítési igazgatója.</p>
      <p>„Ez a megoldás jól szemlélteti a szakmai partnerségben rejlő együttműködés erejét, amelynek segítségével komoly problémákat oldhatunk meg és a technológiát az életminőségünk javítására használhatjuk.”</p>
    </article>
  </body>
</html>