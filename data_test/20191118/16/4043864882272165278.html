<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/columns/2019/11/18/7232336/"/>
    <meta property="og:site_name" content="Українська правда"/>
    <meta property="article:published_time" content="2019-11-18T16:05:43+00:00"/>
    <meta property="og:title" content="Тягар відповідальності. Що чекає на першого голову НАЗК?"/>
    <meta property="og:description" content="Конкурс на голову НАЗК у розпалі. 19 листопада – останній день прийому документів. Окрім почесного статусу, на першого одноосібного голову НАЗК чекають мегавипробування. Які?"/>
  </head>
  <body>
    <article>
      <h1>Тягар відповідальності. Що чекає на першого голову НАЗК?</h1>
      <address><time datetime="2019-11-18T16:05:43+00:00">18 Nov 2019, 16:05</time> by <a rel="author" href="https://www.pravda.com.ua/authors/5ca68521d93b5/" target="_blank">Катерина Риженко</a></address>
      <p>У 2017 році Україна втратила транш у 600 мільйонів євро від ЄС через невиконання чотирьох вимог, зокрема через не запущену автоматичну перевірку декларацій у визначений час. Тоді єврочиновники говорили про "нездатність Національного агентства із запобігання корупції (НАЗК) до ефективної роботи", особливо щодо перевірки <a href="https://www.pravda.com.ua/news/2018/03/22/7175417/">електронних декларацій</a>.</p>
      <p>Подібних епізодів можна нарахувати багато. Йдеться і про неефективність НАЗК у питанні створення спецпорядку декларування для <a href="https://ti-ukraine.org/news/ti-ukraina-pidtrymuie-zvuzhennia-kola-sub-iektiv-e-deklaruvannia-ale-zaklykaie-robyty-tse-prozoro/">СБУ</a>, <a href="https://old.nazk.gov.ua/sites/default/files/08.12._1375.pdf">блокування</a> розслідувань НАБУ щодо незаконного збагачення "без дозволу" НАЗК, можливі <a href="https://ti-ukraine.org/blogs/sprava-solomatinoi-poky-bez-obvynuvachennia-pislia-vykryttia/">фальсифікації </a>перевірок е-декларацій та кураторство процесів з Банкової.</p>
      <p>Так виникла потреба у перезавантаженні НАЗК.</p>
      <p>Старт оновленню дав парламент, який у жовтні <a href="https://ti-ukraine.org/news/zapobigaty-koruptsiyi-efektyvno-analiz-zakonoproektu/">ухвалив</a> важливий <a href="http://w1.c1.rada.gov.ua/pls/zweb2/webproc4_1?pf3511=66259">закон</a>. Документ передбачає звільнення членів Агентства, зміни колегіальності інституції на одноосібне керівництво та ін.</p>
      <p>Наразі – <a href="https://ti-ukraine.org/news/yak-vidbuvatymetsya-konkurs-z-vidboru-golovy-nazk/">конкурс на голову НАЗК</a> у розпалі. 19 листопада – останній день прийому документів.</p>
      <p>До середини грудня <a href="https://www.pravda.com.ua/news/2019/10/31/7230610/">комісія </a>з трьох українських і трьох міжнародних експертів має обрати нового очільника НАЗК.</p>
      <figure>
        <img src="https://img.pravda.com/images/doc/1/6/16437ad-nazk-komisiia-trans-original.jpg"/>
        <figcaption>Що робитиме конкурсна комісія з відбору на посаду голови НАЗК<cite>Інфографіка: Трансперенсі Інтернешнл Україна </cite></figcaption>
      </figure>
      <p>Окрім дійсно почесного статусу, на першого одноосібного голову НАЗК чекають без перебільшення мегавипробування. Які?</p>
      <h3>Дійсно автоматична перевірка декларацій</h3>
      <p>Станом на осінь 2019 року, автоматична система перевірки декларацій працює з численними ручними діями. Наприклад, немає авторозподілу перевірок декларацій між працівниками НАЗК.</p>
      <p>Повна автоматизація процесу усуне частину суб'єктивності з перевірки декларацій та має прискорити процедуру. За словами т.в.о. голови НАЗК <a href="https://www.pravda.com.ua/news/2019/10/20/7229578/">Наталії Новак</a>, вже маючи удосконалене законодавство, за два місяці можна очікувати покращення роботи.</p>
      <h3>Доступ до реєстрів</h3>
      <p>Раніше у НАЗК був відсутній, наприклад, <a href="https://www.pravda.com.ua/columns/2019/04/17/7212413/">автоматизований доступ</a> до Спадкового реєстру, Єдиного реєстру довіреностей і Реєстру актів цивільного стану, і ці питання теж <a href="https://nazk.gov.ua/uk/novyny/nazk-zatverdylo-protokoly-pro-dostup-do-usih-reyestriv-ta-baz-danyh-neobhidnyh-dlya-perevirky-deklaratsij-v-avtomatyzovanomu-rezhymi/">вирішуються</a>.</p>
      <p>Однак удосконалений закон не розв'яже проблеми незадовільного стану державних реєстрів та відсутності повної інформації задля належної автоматизованої перевірки декларацій. Тож новопризначеному голові доведеться включатися до цього процесу.</p>
      <figure>
        <img src="https://img.pravda.com/images/doc/8/3/8375bf3-nazk-golova-trans-original.jpg"/>
        <figcaption>Яким має бути голова НАЗК</figcaption>
      </figure>
      <h3>Оновлення порядку перевірки декларацій</h3>
      <p>На заваді перевіркам декларацій може стати <b>застарілий порядок повної перевірки декларацій</b>, який побудовано на основі моделі колегіального управління і не узгоджується з новим законом.</p>
      <p>Наприклад, в порядку досі є речення: "Повна перевірка декларацій (декларації) проводиться за рішенням Національного агентства, в якому надається доручення його члену провести повну перевірку декларацій (декларації) через працівників Підрозділів." Але за новим законом членство в НАЗК скасовано, тому все це речення повністю втрачає сенс. І це не єдина недосконалість порядку.</p>
      <p>Раніше ми вже давали <a href="https://www.pravda.com.ua/columns/2018/07/26/7187417/">рекомендації</a>, як можна змінити цей порядок. Але це теж потребуватиме часу, бо новий варіант документу треба затверджувати в Мін'юсті.</p>
      <figure>
        <img src="https://img.pravda.com/images/doc/9/5/956f5b6-nazk-golova-to-do-trans-original.jpg"/>
        <figcaption>Що має робити голова НАЗК</figcaption>
      </figure>
      <h3>Відсутність антикорупційної стратегії</h3>
      <p>Несистемність і фрагментарність державної антикорупційної політики призводить до менш вдалих результатів. Парламент досі не затвердив <b>нової антикорупційної стратегії </b>на 2018 – 2020 роки. Це може завадити керівнику НАЗК повноцінно планувати роботу Агентства. І це питання справді дуже на часі, адже чинна Антикорупційна стратегія завершилася ще у 2017 році.</p>
      <h3>Звітність політичних партій</h3>
      <p>Попри те, що фінансування непарламентських політичних партій <a href="https://zakon.rada.gov.ua/laws/show/140-20">призупинено</a>, новому очільнику НАЗК доведеться навести лад<b> у звітності політичних партій.</b></p>
      <p>Зараз в Агентстві діє неефективна паперова система, коли партії передають свої дані десятками й сотнями пакунків з оригіналами документів. Якщо партія має розгалужену мережу осередків у регіонах, доводиться відправляти ці звіти вантажівками.</p>
      <h3>Врегулювання сфери конфліктів інтересів</h3>
      <p>Колишнє керівництво <a href="https://euaci.eu/ua/what-we-do/resources/upravlinnya-konfliktami-interesiv-v-ukrajini-ta-naczionalne-agentstvo-z-pitan-zapobigannya-korupcziji">отримало</a> низку рекомендацій від міжнародних партнерів стосовно врегулювання конфлікту інтересів.</p>
      <p>Неврегулювання конфліктів між приватним інтересом і посадовими обов'язками – це невичерпне джерело корупції.</p>
      <p>Новому очільнику НАЗК доведеться взятися за цю непросту зону відповідальності та таким чином звузити можливість для зловживань чиновників.</p>
      <p>Однак найбільший виклик для голови – це перевести НАЗК у стислі терміни <b>з колегіальних на одноособові рейки. </b>Інстанція, хай і відносно нова, вже набула багато поганих звичок. І з ними треба буде боротися – вперто і нещадно.</p>
      <p>Чи готові до цього кандидати на нову посаду?</p>
      <p>
        <i>Катерина Риженко, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/news/2019/11/15/7232068/"/>
        <a href="https://www.pravda.com.ua/news/2019/11/7/7231317/"/>
        <a href="https://www.pravda.com.ua/news/2019/11/4/7230923/"/>
      </related>
    </article>
  </body>
</html>