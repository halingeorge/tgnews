<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/18/donald-tusk-edinstveniiat-kandidat-za-shef-na-enp.430027"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T16:16:00+00:00"/>
    <meta property="og:title" content="Доналд Туск – единственият кандидат за шеф на ЕНП"/>
    <meta property="og:description" content="За първи път източноевропеец ще е начело на ЕНП | Dnes.bg"/>
  </head>
  <body>
    <article>
      <h1>Доналд Туск – единственият кандидат за шеф на ЕНП</h1>
      <h2>За първи път източноевропеец ще е начело на ЕНП</h2>
      <address><time datetime="2019-11-18T16:16:00+00:00">18 Nov 2019, 16:16</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Доналд Туск, който в момента е председател на Европейския съвет, е единственият кандидат за лидер на Европейската народна партия, съобщи днес дясната паневропейска формация, цитирана от Франс прес.</p>
      <p>За пръв път източноевропеец ще ръководи голямото семейство на десницата в ЕС, в която членуват партии като Християндемократическия съюз от Германия и "Републиканците" от Франция, пише БТА.</p>
      <p>Очаква се Туск да бъде официално номиниран в сряда на конгреса на ЕНП в Загреб. Около 700 делегати ще гласуват тайно и резултатът ще бъде обявен същата вечер, каза пред АФП говорител на ЕНП.</p>
      <p>Шейсет и две годишният Туск заемаше през последните пет години един от ключовите постове в европейските институции - председател на Европейския съвет. Той ще отстъпи на 1 декември мястото си на бившия белгийски премиер Шарл Мишел.<br/>Преди това Туск бе министър-председател на Полша от 2007 до 2014 г.</p>
      <p>Мандатът на председателя на ЕНП е тригодишен и може да бъде подновяван неограничен брой пъти. Белгиецът Вилфрид Мартенс ръководи партията 23 години (1990-2013 г.).</p>
      <p>От създаването си през 1976 г. ЕНП е имала петима председатели: двама белгийци, един холандец, един французин и един от Люксембург.</p>
    </article>
  </body>
</html>