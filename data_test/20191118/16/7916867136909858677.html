<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134751-paaiskejo-kmt-ketvirtfinaliu-ir-ju-transliaciju-tvarkarastis.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-18T16:30:00+00:00"/>
    <meta property="og:title" content="Paaiškėjo KMT ketvirtfinalių ir jų transliacijų tvarkaraštis"/>
    <meta property="og:description" content="Karaliaus Mindaugo taurės turnyras lieka LRT eteryje. Nacionalinis transliuotojas trečius metus rodys svarbiausias KMT kovas. Pirmoji transliacija numatoma jau kitą savaitę – KMT ketvirtfinalis prasidės kitą trečiadienį (lapkričio 27 d.) rungtynėmis Alytuje tarp „Sintek–Dzūkijos“ ir Klaipėdos „Neptūno“. „Mums svarbu, kad LRT žiūrovams galime pasiūlyti vieną iš didžiausių lietuviško krepšinio renginių, – džiaugėsi LRT ..."/>
  </head>
  <body>
    <article>
      <h1>Paaiškėjo KMT ketvirtfinalių ir jų transliacijų tvarkaraštis</h1>
      <address>
        <time datetime="2019-11-18T16:30:00+00:00">18 Nov 2019, 16:30</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-188417-any1000x1000.jpg">
          <img src="https://www.basketnews.lt/paveikslelis-188417-any630x500.jpg"/>
        </a>
      </figure>
      <p>Nuotr. BNS</p>
      <p>Karaliaus Mindaugo taurės turnyras lieka LRT eteryje. Nacionalinis transliuotojas trečius metus rodys svarbiausias KMT kovas.</p>
      <p>Pirmoji transliacija numatoma jau kitą savaitę – KMT ketvirtfinalis prasidės kitą trečiadienį (lapkričio 27 d.) rungtynėmis Alytuje tarp „Sintek–Dzūkijos“ ir Klaipėdos „Neptūno“.</p>
      <p>„Mums svarbu, kad LRT žiūrovams galime pasiūlyti vieną iš didžiausių lietuviško krepšinio renginių, – džiaugėsi LRT generalinės direktorės pavaduotojas Gytis Oganauskas. – Vasario 16-osios šventės metu vykstantis finalo ketvertas tampa tikru desertu Lietuvos sporto mėgėjams.“</p>
      <p>Kaip ir praėjusį sezoną, LRT transliuos 12 svarbiausių KMT kovų: aštuonerias ketvirtfinalio etapo rungtynes bei keturis finalo ketverto susitikimus.</p>
      <p>„Žiūrovui labiausiai norisi stabilumo, tad mes džiaugiamės turėdami galimybę transliuoti Karaliaus Mindaugo turnyrą per LRT trečius metus paeiliui“, – sakė turnyrą organizuojančios LKL generalinis direktorius Romualdas Brazauskas.</p>
      <p>2019-ųjų vasarį Karaliaus Mindaugo taurę iškovojo Vilniaus „Rytas“, finale pranokęs Kauno „Žalgirį“.</p>
      <p>Šį sezoną dėl titulo keturios stipriausios komandos susigrums 2020 m. vasario 15-16 d. Be pusfinalių ir finalų, žiūrovų lauks ir tritaškių konkursas, pramoginė dalis. Visa tai bus transliuojama per LRT TELEVIZIJĄ.</p>
      <p>Keturios stipriausios komandos paaiškės ketvirtfinalio etape. Praėjusį savaitgalį ištraukus burtus „Žalgiris“ buvo suporuotas su „Šiauliais“, „Rytas“ – su Utenos „Juventus“, „Neptūnas“ – su „Sintek–Dzūkija“, Panevėžio „Lietkabelis – su Pasvalio „Pieno žvaigždėmis“.</p>
      <p>„Sintek–Dzūkija“ ir „Neptūnas“ pirmos pradės ketvirtfinalį – pirmosios rungtynės vyks lapkričio 27 d. 19 val. Kitų trijų porų ketvirtfinalio datos bus paskelbtos vėliau.</p>
      <p>Atsakomosios ketvirtfinalio rungtynės Kaune, Vilniuje, Klaipėdoje ir Panevėžyje bus žaidžiamos vasario 11-12 d., tuomet ir paaiškės finalo ketverto dalyvės.</p>
      <p>Visos KMT ketvirtfinalio rungtynės bus transliuojamos per LRT PLIUS kanalą.</p>
    </article>
  </body>
</html>