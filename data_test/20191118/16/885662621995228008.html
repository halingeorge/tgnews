<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/toyrismos/125523/anastellontai-oi-ptiseis-tis-astra-airlines"/>
    <meta property="og:site_name" content="Insider"/>
    <meta property="article:published_time" content="2019-11-18T16:36:00+00:00"/>
    <meta property="og:title" content="Αναστέλλονται οι πτήσεις της Astra Airlines "/>
    <meta property="og:description" content="Η Astra Airlines εκτελούσε απευθείας πτήσεις από και προς Θεσσαλονίκη, προς Λέσβο, Χίο, Σάμο, Λήμνο, Ικαρία, Ηράκλειο και Κω, καθώς και από Αθήνα προς Χίο, Κοζάνη, Καστοριά και Ικαρία."/>
  </head>
  <body>
    <article>
      <h1>Αναστέλλονται οι πτήσεις της Astra Airlines </h1>
      <h2>Η Astra Airlines εκτελούσε απευθείας πτήσεις από και προς Θεσσαλονίκη, προς Λέσβο, Χίο, Σάμο, Λήμνο, Ικαρία, Ηράκλειο και Κω, καθώς και από Αθήνα προς Χίο, Κοζάνη, Καστοριά και Ικαρία.</h2>
      <address>
        <time datetime="2019-11-18T16:36:00+00:00">18 Nov 2019, 16:36</time>
      </address>
      <p><b>Σε προσωρινή αναστολή των πτήσεών της </b>προχώρησε η αεροπορική εταιρεία <b>Astra Airlines,</b> που έχει βάση στο αεροδρόμιο Μακεδονία και η οποία, όπως έχει ήδη γράψει το insider.gr, φαίνεται ότι αντιμετωπίζει <a href="https://www.insider.gr/epiheiriseis/125008/problimata-kai-akyroseis-stis-ptiseis-tis-astra-airlines">οικονομικά προβλήματα.</a></p>
      <p>Ειδικότερα, όπως αναφέρει σε ανακοίνωσή της η εταιρεία, «ενημερώνει το επιβατικό κοινό ότι στα πλαίσια της επιχειρούμενης οικονομικής αναδιάρθρωσής της ανέστειλε προσωρινά την άδεια εκτέλεσης δημοσίων μεταφορών και οι προγραμματισμένες πτήσεις από 15-11-2019 ακυρώνονται. Θα ενημερωθεί το επιβατικό κοινό οριστικά το αργότερο μέσα στις 7 επόμενες ημέρες για τη διευθέτηση αιτημάτων που σχετίζονται με οικονομικά θέματα».</p>
      <p>Σύμφωνα με το voria.gr, η εταιρεία αφήνει «ανοικτό» το ζήτημα της διευθέτησης αιτημάτων από πλευράς των επιβατών που είχαν κλείσει εισιτήρια, με τη διοίκηση να παρατείνει εκ νέου, αυτή τη φορά για μία ακόμη εβδομάδα, την επίσημη ενημέρωση (σ.σ. το χρονικό όριο που είχε θέσει αρχικά και ξεπεράστηκε προ πολλού ήταν για τις 15/11).</p>
      <p>Ο ιδιοκτήτης της εταιρείας ανέφερε πως στο επόμενο χρονικό διάστημα θα προσπαθήσει να πετύχει χρηματοδότηση, είτε μέσω δανεισμού, είτε μέσω αναζήτησης μετοχών, σύμφωνα με το typosthes.gr.</p>
      <p>Η Aegean Airlines αναμένεται να προσθέσει πτήσεις ώστε να αναπληρωθεί το κενό που αφήνει η Astra Airlines. Οι πτήσεις από Θεσσαλονίκη αναμένεται να αφορούν στη Χίο, τη Σάμο, την Κω, το Ηράκλειο και τη Μυτιλήνη.</p>
      <p>Η Astra Airlines εκτελούσε απευθείας πτήσεις από και προς Θεσσαλονίκη, προς Λέσβο, Χίο, Σάμο, Λήμνο, Ικαρία, Ηράκλειο και Κω, καθώς και από Αθήνα προς Χίο, Κοζάνη, Καστοριά και Ικαρία. Ο στόλος της αποτελείται από τέσσερα ιδιόκτητα αεροσκάφη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/toyrismos/125357/aggelopoylos-i-thomas-cook-tha-xehastei-grigorotera-apo-oti-pisteyame"/>
        <a href="https://www.insider.gr/epiheiriseis/toyrismos/125220/ellada-psifizoyn-oi-nearoi-kinezoi-os-proorismo-diakopon"/>
        <a href="https://www.insider.gr/epiheiriseis/toyrismos/125203/thomas-cook-titloi-teloys-kai-gia-ti-germaniki-thygatriki-sbinoyn-oi"/>
      </related>
    </article>
  </body>
</html>