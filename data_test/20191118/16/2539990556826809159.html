<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2405466,Euro-2020-w-ktorym-koszyku-znajda-sie-bialoczerwoni-Wszystko-juz-prawie-pewne"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T16:34:00+00:00"/>
    <meta property="og:title" content="Euro 2020: w którym koszyku znajdą się biało-czerwoni? Wszystko już prawie pewne"/>
    <meta property="og:description" content="Niemal pewne jest, że reprezentacja Polski w piłce nożnej znajdzie się w drugim koszyku podczas losowania przyszłorocznych mistrzostw Europy. Biało-czerwoni są już pewni zwycięstwa w eliminacyjnej grupie G, ale ich bilans punktowy będzie zbyt skromny, by znaleźć się w gronie sześciu najwyżej rozstawionych drużyn. Szanse na takie rozwiązanie są jedynie teoretyczne. "/>
  </head>
  <body>
    <article>
      <h1>Euro 2020: w którym koszyku znajdą się biało-czerwoni? Wszystko już prawie pewne</h1>
      <address>
        <time datetime="2019-11-18T16:34:00+00:00">18 Nov 2019, 16:34</time>
      </address>
      <p>
        <b>Niemal pewne jest, że reprezentacja Polski w piłce nożnej znajdzie się w drugim koszyku podczas losowania przyszłorocznych mistrzostw Europy. Biało-czerwoni są już pewni zwycięstwa w eliminacyjnej grupie G, ale ich bilans punktowy będzie zbyt skromny, by znaleźć się w gronie sześciu najwyżej rozstawionych drużyn. Szanse na takie rozwiązanie są jedynie teoretyczne. </b>
      </p>
      <ul>
        <li>
          <b>Szanse na to, że biało-czerwoni znajdą się w pierwszym koszyku są niewielkie </b>
        </li>
        <li>
          <b>By tak się stało, muszą wygrać ze Słowenią i liczyć na korzystne wyniki aż na trzech innych stadionach </b>
        </li>
      </ul>
      <related>
        <a href="https://polskieradio24.pl/43/7669"/>
      </related>
      <p>
        <b>Cztery koszyki </b>
      </p>
      <p>W turnieju finałowym zagrają 24 drużyny, które przed losowaniem zostaną podzielone na cztery koszyki po sześć zespołów. W teoretycznie najmocniejszym znajdzie się sześć najlepszych drużyn eliminacji. Będzie to sześciu zwycięzców grup z najlepszym bilansem bramkowym i punktowym. Pozostałych czterech triumfatorów grup znajdzie się w drugim koszyku razem z dwiema drużynami z drugich miejsc, które będą miały najlepszy dorobek. </p>
      <figure>
        <iframe data-src="https://twitter.com/K_Rogolski/status/1196095607745720320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pewne miejsca w najsilniejszym koszyku są już Belgia, Włochy, Anglia i Ukraina. Biało-czerwoni teoretycznie wciąż mogą znaleźć się w gronie dwóch drużyn, które dołączą wspomnianej czwórki. By do tego doszło, musiałoby dojść do wyjątkowo korzystnego splotu okoliczności. </p>
      <p>
        <b>&gt;&gt;&gt; <a href="https://polskieradio24.pl/5/4147/Artykul/2281057,El-Euro-2020-kiedy-nastepny-mecz-Polakow-TERMINARZ-i-TABELA">TERMINARZ I TABELA GRUPY G EL. EURO 2020</a> </b>
      </p>
      <p>
        <b>Co się musi stać? </b>
      </p>
      <p>Biało-czerwoni nie tylko muszą pokonać we wtorek Słowenię, ale też liczyć na to, że Hiszpanie nie zdołają zwyciężyć na własnym boisku z Rumunią, a Niemcy, również u siebie, przegrają z Irlandią Północną. W przypadku porażki Niemcy mogliby stracić pierwsze miejsce w grupie C na korzyść Holendrów, o ile ci pokonają u siebie Estonię. Tak więc biało-czerwoni muszą liczyć na porażkę Niemiec oraz brak zwycięstw Hiszpanii i Holandii. </p>
      <figure>
        <iframe data-src="https://twitter.com/WojtekFraczek1/status/1196190760535756801?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jest jeszcze szansa, że biało-czerwonym wystarczy jedynie porażka Hiszpanów lub Niemców, bez oglądania się na pozostałe wyniki. Aby taki scenariusz mógł się zrealizować, podopieczni Jerzego Brzęczka musieliby pokonać Słoweńców... różnicą dziewięciu bramek. </p>
      <p>
        <b>Wyjątkowe mistrzostwa </b>
      </p>
      <p>Przyszłoroczny turniej odbędzie się w dwunastu miastach położonych w dwunastu różnych państwach Europy. Gospodarze, którzy zdołali awansować zostają bowiem automatycznie przydzieleni do konkretnych grup. Do tego dochodzą zastrzeżenia natury politycznej, np. w jednej grupie nie może znaleźć się Rosja i Ukraina.</p>
      <p>
        <i>pm </i>
      </p>
      <related>
        <a href="https://www.polskieradio.pl/5/4147/Artykul/2405357,El-Euro-2020-Polska-Slowenia-Kontuzjowani-zawodnicy-opuscili-zgrupowanie"/>
      </related>
    </article>
  </body>
</html>