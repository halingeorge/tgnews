<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/sosea-de-18-milioane-de-euro-ingramadeala-de-ofertanti-la-licitatia-pentru-reabilitarea-drumului-salonta-tinca-152874.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T16:29:00+00:00"/>
    <meta property="og:title" content="Şosea de 18 milioane de euro: Îngrămădeală de ofertanţi la licitaţia pentru reabilitarea drumului Salonta - Tinca "/>
    <meta property="og:description" content="În timp ce municipalitatea orădeană întâmpină greutăţi în a găsi constructori pentru lucrările din oraş, fiind nevoită în unele cazuri să repete licitaţiile din lipsă de ofertanţi, Consiliul Judeţean Bihor a anunţat, luni, că a primit nu mai puţin de opt oferte, depuse de tot atâtea asocieri, formate în total din 50 de companii, pentru reabilitarea şi modernizarea DJ795 Salonta - Tinca."/>
  </head>
  <body>
    <article>
      <h1>Şosea de 18 milioane de euro: Îngrămădeală de ofertanţi la licitaţia pentru reabilitarea drumului Salonta - Tinca </h1>
      <address><time datetime="2019-11-18T16:29:00+00:00">18 Nov 2019, 16:29</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/pozadrumjudeteanlucrari18112019.jpg"/>
        <figcaption>(foto: Consiliul Judeţean Bihor)</figcaption>
      </figure>
      <p>În timp ce municipalitatea orădeană întâmpină greutăţi în a găsi constructori pentru lucrările din oraş, fiind nevoită în unele cazuri să repete licitaţiile din lipsă de ofertanţi, Consiliul Judeţean Bihor a anunţat, luni, că a primit nu mai puţin de opt oferte, depuse de tot atâtea asocieri, formate în total din 50 de companii, pentru reabilitarea şi modernizarea DJ795 Salonta - Tinca.</p>
      <p>"Opt asocieri de firme şi ofertanţi individuali, în total 50 de companii, s-au arătat interesate de investiţia Consiliului Judeţean Bihor privind reabilitarea şi modernizarea DJ795 Salonta-Tinca, pe o lungime de 23,32 km. Valoarea investiţiei este de 87,2 milioane lei (peste 18 milioane euro), aceasta fiind realizată din fondurile proprii ale Consiliului Judeţean Bihor", se arată în informarea transmisă de instituţie.</p>
      <p>În prezent, sunt evaluate ofertele depuse de cele opt asocieri. "În prezent, aparatul de specialitate al Consiliului evaluează documentele de clarificare şi propunerile tehnice. Ne bucură interesul mare al firmelor pentru acest drum judeţean utilizat de foarte mulţi bihoreni şi nu numai. Sperăm să fie cât mai puţine contestaţii, iar lucrările să înceapă cât mai repede", a precizat, potrivit informării, Ioan Mang, vicepreşedintele CJ Bihor.</p>
      <p>În prima etapă se vor elabora "proiectul pentru autorizarea lucrărilor de construire/desfiinţare, (PT–partea I), studiile geotehnice, topografice, hidrotehnice suplimentare necesare întocmirii proiectului tehnic; proiectul tehnic de execuţie (PT–partea II), detalii de execuţie, caiete de sarcini pe specialităţi, documentaţii de deviere a utilităţilor/reţelelor (după caz), documentaţia aferentă lucrărilor de organizare de şantier, pentru obţinerea avizelor, pentru urmărirea comportării în timp a construcţiei şi asistenţa tehnică din partea proiectantului". Pentru realizarea acestor documentaţii s-au prevăzut 1,85 milioane lei.</p>
      <p>Etapa a doua va cuprinde lucrările propriu-zise, care au un buget total de 85,39 milioane lei.</p>
      <p>Termenul maxim de realizare a investiţiei este de 42 luni de la emiterea ordinului de începere a lucrărilor.</p>
    </article>
  </body>
</html>