<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/nem_olcso_de_nagyon_szines_monitor_a_nec-tol_profi.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-18T16:41:00+00:00"/>
    <meta property="og:title" content="Nem olcsó, de nagyon színes monitor a NEC-től"/>
    <meta property="og:description" content="A 31 hüvelykes PA311D legfontosabb betűszavai közé tartozik a HLG, az ICC, a PiP és a PbP, valamint kakukktojásként a 4K is."/>
  </head>
  <body>
    <article>
      <h1>Nem olcsó, de nagyon színes monitor a NEC-től</h1>
      <address><time datetime="2019-11-18T16:41:00+00:00">18 Nov 2019, 16:41</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>H﻿i﻿rd﻿e﻿t﻿é﻿s﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Újabb monitorral bővítette palettáját a NEC, mellyel egyértelműen a profi tartalomgyártókat célozza meg, ez pedig rögtön az első pillantás alkalmával bizonyossá válik, hiszen a <a href="https://www.necdisplay.com/p/pa311d-bk">PA311D</a> 17:9 képarányú, 31 hüvelykes IPS panelt kapott, melyen 4096x2160 pixel terpeszkedik. A 8 ezredmásodperces válaszidővel és 75 Hz-es képfrissítési rátával működő megjelenítő 10 bites színmélységgel büszkélkedhet, tipikus kontrasztaránya pedig 1400 az 1-hez.</p>
      <figure>
        <img src="https://prohardver.hu/dl/cnt/2019-11/156465/pic1.jpg"/>
      </figure>
      <p>A gyárilag kalibrált panel színhelyességével valószínűleg nem lesz gond, ugyanis a kategóriában megszokott sRGB, Adobe RGB és DCI-P3 mellett a Rec. 709 és Rec. 2100 is a támogatott színterek listáját gyarapítja, de a HLG és PQ HDR anyagok előállítása és megjelenítése esetén sem kell a fejünket vakargatni, hiszen a monitor ezeket is képes kezelni. A hátoldalon DisplayPort, HDMI és 65 watt leadására képes USB Type-C portokat találunk (nem beszélve az USB 3.1 hub-ról és a jack csatlakozóról), a több bemenet egyidejű megjelenítésében pedig nem csak a Picture in Picture és Picture by Picture módok lesznek segítségünkre, hanem az ICC színprofilok monitorba való betöltésének lehetősége is, melynek köszönhetően ugyanazokkal a színekkel dolgozhatunk minden eszköz esetében. A repertoárból nem maradhatott ki a DisplaySync Pro technológia sem, mely egyfajta beépített KVM switchként lehetővé teszi, hogy ugyanazzal az egérrel és billentyűzettel kezeljünk akár három csatlakoztatott számítógépet is.</p>
      <figure>
        <img src="https://prohardver.hu/dl/cnt/2019-11/156465/pic2.jpg"/>
      </figure>
      <p>A talp szolgáltatásai közé tartozik a dönthetőség, a forgathatóság és az állítható magasság, ha pedig ennyivel nem lennénk megelégedve, akkor a 100 x 100-as és 200 x 100-as VESA furatoknak hála saját konzolt is használhatunk.</p>
      <figure>
        <img src="https://prohardver.hu/dl/cnt/2019-11/156465/pic3.jpg"/>
      </figure>
      <p>A NEC PA311D a gyártó ígérete szerint még e hónap folyamán a boltok polcaira kerül, vételára 4 év garanciával 2999 dollár lesz. Elérhető lesz még egy SpectraView II kalibrátort is magába foglaló csomag 3249 dollárért, a külön megvásárolható HD2PA31 napellenző pedig 299 dollárért lehet a miénk.</p>
    </article>
  </body>
</html>