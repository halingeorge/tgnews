<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827126.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T16:16:00+00:00"/>
    <meta property="og:title" content="دلایل حمایت رهبری از تصمیم سران قوا از نگاه زاکانی"/>
    <meta property="og:description" content="علیرضا زاکانی نماینده سابق مجلس و مدرس دانشگاه در گفت‌وگو با فارس، با اشاره به سهمیه بندی بنزین و اتفاقات بعد از آن گفت: امروز کشور نیاز به حفظ آرامش دارد و در حین حفظ آرامش نیازمند به آگاهی پیرامون رخدادهای اتفاق افتاده نیز وجود دارد، لذا هم باید دشمنان انقلاب را محکوم کرد و هم کسانی را که اموال عمومی و اموال مردم را تخریب می‌‌کنند و البته باید این کار را مذموم و جرم دانست."/>
  </head>
  <body>
    <article>
      <h1>دلایل حمایت رهبری از تصمیم سران قوا از نگاه زاکانی</h1>
      <address>
        <time datetime="2019-11-18T16:16:00+00:00">18 Nov 2019, 16:16</time>
      </address>
      <p>نماینده مجلس نهم گفت: دلیل حمایت رهبر انقلاب از تصمیم سران قوا مشخص است، اصل اول این است که از یک به هم ریختگی در کشور و از خیانت به حفظ امنیت و استقلال کشور در تعارض با بدخواهی بیگانگان جلوگیری کنند، اصل دوم هم این است که به مسئولین اعتماد بدهند که اگر می‌خواهند کار اصلاحی کنند این کار را انجام دهند زیرا کشور امروز نیازمند یک اصلاحات جدی و اساسی است.</p>
      <p>علیرضا زاکانی نماینده سابق مجلس و مدرس دانشگاه در گفت‌وگو با فارس، با اشاره به سهمیه بندی بنزین و اتفاقات بعد از آن گفت: امروز کشور نیاز به حفظ آرامش دارد و در حین حفظ آرامش نیازمند به آگاهی پیرامون رخدادهای اتفاق افتاده نیز وجود دارد، لذا هم باید دشمنان انقلاب را محکوم کرد و هم کسانی را که اموال عمومی و اموال مردم را تخریب می‌‌کنند و البته باید این کار را مذموم و جرم دانست.</p>
      <p>عضو هیات علمی دانشگاه علوم پزشکی تهران با اشاره به حمایت رهبر معظم انقلاب از تصمیم سران قوا افزود: دلیل حمایت رهبر معظم انقلاب از تصمیم سران قوا مشخص است، اصل اول این است که از یک به هم ریختگی در کشور و از خیانت به حفظ امنیت و استقلال کشور در تعارض با بدخواهی بیگانگان جلوگیری کنند، اصل دوم هم این است که به مسئولین اعتماد بدهند که اگر می‌خواهند کار اصلاحی کنند این کار را انجام دهند زیرا کشور امروز نیازمند یک اصلاحات جدی و اساسی است. نکته سوم هم اینکه برای عمل کارشناسی قیمت قائل شوند و این عمل کارشناسی اصلاح گرایانه را مورد توجه قرار دهند.</p>
      <p>وی گفت: همانگونه که مقام معظم رهبری فرمودند هم اکنون دو نظر وجود دارد و نظراتی مخالف نظر دولت و مجلس نیز هست که انسان را به تأمل وا می‌دارد.</p>
      <p>
        <b>*متاسفانه مسئولان کشور با یک زرنگی خاص خودشان را پنهان کردند</b>
      </p>
      <p>زاکانی اضافه کرد: متاسفانه مسئولان کشور امروز با یک زرنگی خاص خودشان را پنهان کردند و دارند هزینه‌ها را به  سوی رهبر معظم انقلاب منعکس می‌کنند که این خلاف جوانمردی است، مسئولان اگر اشتباه کردند باید این را بگویند و کار خود را اصلاح کنند.</p>
      <p>
        <b>* رئیس جمهور و زنگنه درباره جمع کردن کارت سوخت پاسخگو باشند</b>
      </p>
      <p>نماینده سابق مجلس اظهار داشت: سهمیه بندی بنزین و در کل انرژی کار درستی است که در گذشته هم اتفاق افتاده ولی متاسفانه این دولت اتفاقی که در گذشته افتاده بود را متوقف و کارت‌های سوخت را جمع کرد و بیش از 150 هزار میلیارد تومان به کشور آسیب زد، مبلغی که چند برابر بودجه عمرانی کل کشور است.  آقای رئیس جمهور و آقای زنگنه باید در این رابطه پاسخگو باشند که چرا کاری که در گذشته اتفاق افتاده و روال هم شده بود را متوقف و امروز با یک هزینه سنگین آن را دوباره به کشور تحمیل کردند.</p>
      <p>وی تاکید کرد: اگر قرار است بنزین با هدفی مانند توزیع ثروت میان مردم سهمیه بندی شود که ما هم اعتقاد داریم این کار لازم است، نباید این اتفاق با یک روند نادرست‌ صورت گیرد. امروز بخشی از ثروت کشور عملاً به صورت ناعادلانه توزیع می‌شود و یک عده‌ای استفاده می کنند و یک عده هم استفاده نمی‌کنند، با این حال ما نباید برای جلوگیری از این روند، یک روند نادرست‌تری را اجرا کنیم.</p>
      <p>زاکانی اضافه کرد: امروز بخش زیادی از امکانات کشور ذخیره می شود یعنی می‌ماند و خلق ثروت صورت می‌گیرد. این ثروت را باید به صورت عادلانه بین تمام مردم تقسیم کنند نه اینکه رفتاری داشته باشند که نشان بدهند هیچ برنامه‌ای برای توزیع عادلانه ثروت در بین مردم ندارند.</p>
      <p>وی تاکید کرد: به نظر بنده نوع مدیریت غلطی که امروز در دولت وجود دارد بی توجه به منافع عمومی و مصالح ملی است و به واسطه این است که آسیب‌های سنگینی می زنند آنگاه هم دیگران را سهیم کرده و هم خودشان کنار می‌نشینند و می‌گویند که این کار غلطی است.</p>
      <p>
        <b>*دولت و مجلس ثروت ملی را به صورت عادلانه بین همه تقسیم کنند</b>
      </p>
      <p>نماینده سابق مجلس گفت: اگر بنا باشد سهمه بندی انجام شود که به اعتقاد بنده هم این کار لازم است، باید دولت و مجلس به سمتی بروند که ثروت  ملی را به صورت عادلانه بین همه تقسیم کنند. مانند طرحی که مجلس در گذشته داشت که می‌گفت به هر نفر در روز یک لیتر بنزین داده شود و هر کسی هم خودرو ندارد و از آن استفاده نمی‌کند بتواند پول آن را برای پرداخت هزینه های آب و برق استفاده کرده یا جای دیگری همان مبلغ ذخیره شود.</p>
      <p>این استاد دانشگاه یادآور شد: ما اکنون ۲۰ میلیون خودرو در کشور داریم و ۸۰ میلیون جمعیت، این در حالی است که برخی از خانوارها و افراد چندین ماشین دارند و در مقابل خیلی از افراد هم  خودرویی ندارند. حال اگر قرار است طرح سهمیه‌بندی انجام شود باید در ابتدا این امکان بین کل کشور توزیع و از سود حاصل از آن تمامی مردم منتفع شود.</p>
      <p>
        <b>*وارد کردن شوک به مردم کار غلطی است</b>
      </p>
      <p>وی با اشاره مجدد به طرح سهمیه بندی بنزین تصریح کرد: برای این کاری که آقای روحانی انجام داد هیچ توجیهی عمومی صورت نگرفت و مردم احساس کردند دچار فریبکاری شدند. اینکه وزیر نفت، سخنگوی دولت و خود آقای رئیس‌جمهور بیایند طرحی را نفی کنند ولی بعد با کمال پنهانکاری این طرح را اینگونه اجرا می کنند که یکدفعه به مردم شوک وارد شود کار بسیار غلطی است.</p>
      <p>نماینده سابق مجلس یادآور شد: به اعتقاد بنده باید آرامش در جامعه حفظ شود و مردم تخریب کنندگان اموال عمومی را محکوم و پیگیری کنند تا مسیر درست و عادلانه ای که هم امکانات کشور از بین نرود و هم امکانات موجود برای تمام مردم به صورت عادلانه در نظر گرفته شود، مورد توجه قرار بگیرد؛ حال دولت و مجلس فعلی اگر می‌توانند این اقدامات را انجام دهند در غیر این صورت مجلس آینده باید روندی دنبال کند که در آن منافع ملی و مصالح کشور که در هم تنیده است در مسیر خدمت به مردم قرار گیرد</p>
      <p>
        <b>*انتقاد از پنهانکاری دولت در اجرای طرحی ناقص</b>
      </p>
      <p>وی گفت: متاسفانه بیشترین خبط و خطا را دولت کرد که در نهایت پنهانکاری طرح ناقصی را پیاده کرد و زمینه سوء استفاده بدخواهان را فراهم کرد علاوه بر اینکه به اقشار مختلف مردم و قشر‌های طبقه ضعیف نهایت فشار را وارد کرد آن هم به صورت یک شوک که این کار بسیار غلط و نادرست بود.</p>
      <p>زاکانی ادامه داد: دولت باید برگردد و با یک کار کارشناسی دقیق موضوع را دنبال کند که در آن هم سرمایه‌های کشور حفظ شده و هم این سرمایه ها به بهترین شکل و عادلانه در بین عموم مردم توزیع شود، به طریقی که نه کمک به تشدید نقدینگی کند و نه شرایط را به شکلی درآورد که مجدداً یک کار ناعادلانه جایگزین کار نادرست قبلی شود.</p>
      <p>وی اظهار داشت: این موضوع نیاز به بازبینی جدی دارد و دولت و مجلس باید شجاعت این را داشته باشند که یک بازنگری جدی را در دستورکار قرار دهند، یعنی اقداماتی را دنبال کنند که نهایتا آنچه در نظر گرفته می شود منافع ملت و مصالح کشور باشد نه منافع حزبی و گروهی و این همان چیزی است که رهبر معظم انقلاب هم دنبال آن هستند و دولت هم مکلف بوده این را انجام دهد اما به بدترین نحو این کار را کرده است.</p>
      <p>زاکانی در خاتمه گفت: کاری که درباره بنزین شد مثل یک جراحی می‌ماند که بدون بیهوشی آن هم به دست یک آدم ناشی انجام شده است. با این حال دولت و مجلس باید دست به دست هم داده و مسیر درستی را انتخاب کنند که نتیجه آن التیام وضع موجود باشد و از طرفی هم کمک کنند در ادامه مسیر توزیع عادلانه ثروت در میان مردم صورت گیرد.</p>
    </article>
  </body>
</html>