<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259702/synantisi-anastasiadi-papa-fragkiskoy-klimatiki-allagi-prosfygiko-kai-kypriako-sto-epikentro"/>
    <meta property="og:site_name" content="LiFO"/>
    <meta property="article:published_time" content="2019-11-18T16:29:00+00:00"/>
    <meta property="og:title" content="Συνάντηση Αναστασιάδη - Πάπα Φραγκίσκου: Κλιματική αλλαγή, προσφυγικό και Κυπριακό στο επίκεντρο"/>
    <meta property="og:description" content="Συνάντηση με τον Πάπα Φραγκίσκο είχε σήμερα στο Βατικανό ο Πρόεδρος της Κύπρου Νίκος Αναστασιάδης"/>
  </head>
  <body>
    <article>
      <h1>Συνάντηση Αναστασιάδη - Πάπα Φραγκίσκου: Κλιματική αλλαγή, προσφυγικό και Κυπριακό στο επίκεντρο</h1>
      <h2>Συνάντηση με τον Πάπα Φραγκίσκο είχε σήμερα στο Βατικανό ο Πρόεδρος της Κύπρου Νίκος Αναστασιάδης</h2>
      <address><time datetime="2019-11-18T16:29:00+00:00">18 Nov 2019, 16:29</time> by <a rel="author">NEWSROOM</a></address>
      <p>
        <b>Άκρως δημιουργική, αλλά και ιδιαίτερα σημαντική χαρακτήρισε ο <a href="https://www.lifo.gr/tags/%CE%9D%CE%AF%CE%BA%CE%BF%CF%82+%CE%91%CE%BD%CE%B1%CF%83%CF%84%CE%B1%CF%83%CE%B9%CE%AC%CE%B4%CE%B7%CF%82">Νίκος Αναστασιάδης</a>, τη συνάντηση που είχε σήμερα με τον <a href="https://www.lifo.gr/tags/%CE%A0%CE%AC%CF%80%CE%B1%CF%82+%CE%A6%CF%81%CE%B1%CE%B3%CE%BA%CE%AF%CF%83%CE%BA%CE%BF%CF%82">Πάπα Φραγκίσκο</a> στην Αγία Έδρα όπου πραγματοποιεί επίσημη επίσκεψη.</b>
      </p>
      <p>O Νίκος Αναστασιάδης πρόσθεσε ότι «ότι είχαμε την ευκαιρία - πέρα από τα πολλαπλά διεθνή προβλήματα που η ανθρωπότητα αντιμετωπίζει, όπως η καταπολέμηση της δουλείας του ανθρώπου, η κλιματική αλλαγή, το προσφυγικό, οι διενέξεις σε όλη την υφήλιο και ιδιαίτερα οι διενέξεις στη Μέση Ανατολή - να αναπτύξω και το πρόβλημα που αντιμετωπίζει η Κύπρος εδώ και 45 χρόνια, να αναπτύξω τις πρωτοβουλίες που αναλαμβάνει ο ΓΓ των ΗΕ, αλλά και τις μέχρι σήμερα προσπάθειες για επίλυση του Κυπριακού». Σύμφωνα με ανακοίνωση της Προεδρίας, ο Πρόεδρος Αναστασιάδης απεύθυνε πρόσκληση προς τον Πάπα Φραγκίσκο να επισκεφθεί την Κύπρο, και η οποία έγινε αποδεκτή και θα διευθετηθεί για τον ερχόμενο χρόνο.</p>
      <p>«Ο Ποντίφικας είναι με ιδιαίτερα ενδιαφέρον που όχι μόνο άκουσε αλλά γνώριζε και κατανοεί τις δυσκολίες που προκαλούνται ως αποτέλεσμα της εισβολής και κατοχής αλλά και εκνόμων ενεργειών εκ μέρους της Τουρκίας. Είχα την ευκαιρία την ίδια ώρα να τον καλέσω να επισκεφθεί την Κύπρο, κάτι που με ιδιαίτερη ικανοποίηση έχει αποδεχθεί. Απομένει να διευθετηθεί κατά τον επόμενο χρόνο που εξ συμπτώσεως γιορτάζονται τα 60 χρόνια από την εγκαθίδρυση της Κυπριακής Δημοκρατίας και τα δέκα χρόνια από την τελευταία επίσκεψη του Πάπα Βενέδικτου στην Κύπρο» είπε ο Πρόεδρος της Δημοκρατίας.</p>
      <figure>
        <img src="https://www.lifo.gr/uploads/image/1569190/anastasiadis-papas-fragkiskos_-1-.jpg"/>
        <figcaption>ΕΡΑ</figcaption>
      </figure>
      <p>Πρόσθεσε ακόμα ότι, «η αποδοχή της πρόσκλησης μας γεμίζει με ιδιαίτερη ικανοποίηση διότι η παρουσία ενός ηγέτη όπως ο Πάπας, με ένα όραμα ιδιαίτερα σύγχρονο απέναντι στα όσα προβλήματα η ανθρωπότητα και γενικά ο άνθρωπος αντιμετωπίζει, είναι πάρα πολύ σημαντική λαμβανομένης υπόψη και της προσπάθειας μέσα από τον διαθρησκευτικό διάλογο να επιτευχθεί ειρήνη και σταθερότητα ανά το παγκόσμιο».</p>
      <p>Συνοδευόμενος από τη σύζυγο του Άντρη Αναστασιάδη, καθώς και τα μέλη της κυπριακής αντιπροσωπείας που απαρτίζετο από τον πρέσβη της Δημοκρατίας στην Αγία Έδρα Γιώργο Πουλίδη, τον υπουργό Ενέργειας Γιώργο Λακκοτρύπη, τον κυβερνητικό εκπρόσωπο Πρόδρομο Προδρόμου και υπηρεσιακούς παράγοντες, ο Πρόεδρος Αναστασιάδης έφθασε σήμερα το πρωί στο Βατικανό, όπου έτυχε επίσημης υποδοχής. Ακολούθησε κατ΄ιδίαν συνάντηση του με τον Πάπα Φραγκίσκο και στη συνέχεια ο Πάπας Φραγκίσκος δέχθηκε τα μέλη της κυπριακής αντιπροσωπείας στην παρουσία του Προέδρου Αναστασιάδη.</p>
      <p>Στο τέλος της συνάντησης ο Πρόεδρος και ο Πάπας αντάλλαξαν αναμνηστικά δώρα, ο Πρόεδρος της Δημοκρατίας χάρισε στον Πάπα Φραγκίσκο μια ασημένια Καπνιστομέρρεχα και ένα βιβλίο με τίτλο «Πολυθρησκευτική Κύπρος», ενώ ο Πάπας Φραγκίσκος χάρισε στον Πρόεδρο Αναστασιάδη ένα αντίγραφο χαλκογραφίας της βασιλικής εκκλησίας του Αγίου Πέτρου του 1545 μ.Χ., και την εγκύκλιό του για την προστασία του περιβάλλοντος.</p>
      <figure>
        <img src="https://www.lifo.gr/uploads/image/1569191/anastasiadis-papas-fragkiskos_-3-.jpg"/>
        <figcaption>ΕΡΑ</figcaption>
      </figure>
      <p>
        <b>Συνάντηση με τον πρωθυπουργό της Αγίας Έδρας, Καρδινάλιο Πιέτρο Παρολίν</b>
      </p>
      <p>Αργότερα, ο Πρόεδρος της Δημοκρατίας είχε συνάντηση με τον πρωθυπουργό της Αγίας Έδρας, Καρδινάλιο Πιέτρο Παρολίν και στη συνέχεια συναντήθηκε με τον υπουργό Εξωτερικών της Αγίας Έδρας, Αρχιεπίσκοπο Πολ Ρίτσιαρντ Γκάλαχερ. Στις δηλώσεις του ο Πρόεδρος αναφερόμενος και στις συναντήσεις του με τον πρωθυπουργό και με τον υπουργό Εξωτερικών του Βατικανού είπε ότι «ανέπτυξα σε λεπτομέρεια τα προβλήματα που αντιμετωπίζουμε προς επίλυση του κυπριακού προβλήματος, αλλά και τις προσπάθειες του ΓΓ των ΗΕ, επαναβεβαιώνοντας την αποφασιστικότητα μας να συμμετάσχουμε στην τριμερή συνάντηση στις 25 Νοεμβρίου, στο Βερολίνο, αλλά και τη βούληση μας να πετύχουμε επιτέλους κάτι που θα μπορέσει να επιτρέψει την επανέναρξη του διαλόγου από εκεί που είχε διακοπεί στο Κραν Μοντανά».</p>
      <p>«Και με τον πρωθυπουργό και με τον υπουργό Εξωτερικών οι συνομιλίες επεκτάθηκαν, βεβαίως, όχι μόνο στο κυπριακό πρόβλημα, αλλά και στο προσφυγικό, στα διάφορα θέματα που οπωσδήποτε έχουν αναπτυχθεί και με την Αυτού Αγιότητα Πάπα Φραγκίσκο», κατέληξε στις δηλώσεις του ο Πρόεδρος Αναστασιάδης.</p>
      <p>
        <i>Με πληροφορίες από ΑΠΕ-ΜΠΕ/ΚΥΠΕ</i>
      </p>
    </article>
  </body>
</html>