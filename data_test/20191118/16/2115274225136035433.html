<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_mattarella-6573747/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T16:57:00+00:00"/>
    <meta property="og:title" content="ArcelorMittal: Mattarella riceverà al Quirinale i leader sindacali"/>
    <meta property="og:description" content="Mossa a sorpresa del Presidente della Repubblica. I giudici chiedono all'azienda di non spegnere gli altiforni. A Taranto intanto si è tenuto il consiglio di fabbrica, e i lavoratori lanciano l'allarme: &quot;Senza risposte, la situazione rischia di implodere&quot;"/>
  </head>
  <body>
    <article>
      <h1>ArcelorMittal: Mattarella riceverà al Quirinale i leader sindacali</h1>
      <h2>Mossa a sorpresa del Presidente della Repubblica. I giudici chiedono all'azienda di non spegnere gli altiforni. A Taranto intanto si è tenuto il consiglio di fabbrica, e i lavoratori lanciano l'allarme: "Senza risposte, la situazione rischia di implodere"</h2>
      <address><time datetime="2019-11-18T16:57:00+00:00">18 Nov 2019, 16:57</time> by <a rel="author">AGI - Agenzia Giornalistica Italia</a></address>
      <p>Mossa a sorpresa di <b>Sergio Mattarella</b>: i segretari generali di Cgil, Cisl e Uil, <b>Landini</b>, <b>Furlan</b> e <b>Barbagallo</b>, saranno ricevuti questa sera al Quirinale alle 19,30 dal Presidente della Repubblica. Lo si apprende da fonti sindacali. L'incontro era stato richiesto dai tre sindacati sulla vicenda ex Ilva.</p>
      <p>Un invito a non spegnere gli altiforni dell'ex Ilva intanto è arrivato dai giudici, che invitano l'azienda a non agire fino alla definizione della causa civile. È quanto chiedono i giudici di Milano, tramite il presidente del Tribunale Roberto Bichi, ad Arcellor Mittal. Fonti giudiziarie spiegano che, non essendoci un provvedimento diretto alle parti poiché la prima udienza è il 27 novembre, quelllo di Bichi è solo un 'invito' alle parti, una sorta di moral suasion, ma importante visto che arriva da chi dovrà esprimersi sul ricorso d'urgenza promosso dalla ex Ilva nei confronti della multinazionale.</p>
      <p>Nei giorni scorsi, Arcelor Mittal aveva presentato ai sindacati un programma di chiusure scadenzate del siderurgico di Taranto che prevede che l'altoforno 2 sia fermato il 13 dicembre, l'altoforno 4 a fine dicembre e l'altoforno 1 a metà gennaio. Intanto l'inchiesta della Procura entra nel vivo. Stamattina nell'ufficio del pubblico ministero Stefano Civardi, uno dei titolari del fascicolo, sono state ascoltate alcune persone informate sui fatti. A quanto si è appreso, nelle prossime ore potrebbero essere formulate delle ipotesi di reato.</p>
      <h3>L'assemblea del consiglio di fabbrica a Taranto</h3>
      <p>A Taranto in mattinata si è concluso il consiglio di fabbrica dell'ex Ilva. Per i lavoratori la situazione "rischia di implodere soprattutto in assenza di risposte chiare da parte di due attori principali quali ArcelorMittal e il Governo". "Il 27 novembre - si sostiene - è stata fissata, dal Tribunale civile di Milano, la data dell'udienza in cui si pronuncerà in merito alla retrocessione dei rami d'azienda richiesta dalla multinazionale. Bisogna, pertanto, dare risposte certe e immediate a lavoratori e cittadini, ognuno - dicono Fim, Fiom e Uilm - in base alle proprie responsabilità, per garantire il futuro ambientale, occupazionale e produttivo di Taranto".</p>
      <p>Nel documento finale il consiglio di fabbrica di ArcelorMittal Taranto fissa poi delle priorità per i lavoratori e i sindacati. Nell'ordine, si tratta di: "Rispetto dell'accordo ministeriale del 6 settembre 2018; Sospensione immediata delle procedura ex. art.47 da parte della multinazionale per porre definitivamente fine al caos generato che rischia di far implodere lavoratori e cittadinanza; Garanzie della continuità produttiva con sospensione immediata della procedura del piano di fermata".</p>
      <p>Inoltre per l'indotto-appalto siderurgico, "in attesa dell'incontro con Confindustria - affermano Fim, Fiom e Uilm - si richiede l'immediata sospensione delle procedure di cassa integrazione e di provvedere a regolare pagamento delle retribuzioni dei lavoratori". È indetto un programma di assemblee con i lavoratori Am e appalto e si dichiara che "in caso di mancate risposte da parte di Am e Governo, così come nei giorni scorsi, si programmerà una mobilitazione di gruppo a Roma per impedire il disastro sociale e ambientale irreversibile di un territorio già fortemente provato".</p>
    </article>
  </body>
</html>