<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597946/oi-frouroi-tis-epanastasis-proeidopoioun-tous-diadilotes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T16:35:00+00:00"/>
    <meta property="og:title" content="Οι Φρουροί της Επανάστασης προειδοποιούν τους διαδηλωτές"/>
    <meta property="og:description" content="Οι ισχυροί Φρουροί της Επανάστασης του Ιράν προειδοποίησαν τους αντικυβερνητικούς διαδηλωτές ότι θα αναλάβουν «αποφασιστική» δράση αν δεν σταματήσει η..."/>
  </head>
  <body>
    <article>
      <h1>Οι Φρουροί της Επανάστασης προειδοποιούν τους διαδηλωτές</h1>
      <address><time datetime="2019-11-18T16:35:00+00:00">18 Nov 2019, 16:35</time> by <a rel="author">sigmalive</a></address>
      <p>Οι ισχυροί Φρουροί της Επανάστασης του Ιράν προειδοποίησαν τους αντικυβερνητικούς διαδηλωτές ότι θα αναλάβουν «αποφασιστική» δράση αν δεν σταματήσει η αναταραχή για την αύξηση της τιμής της βενζίνης, μετέδωσαν κρατικά ΜΜΕ, αφήνοντας να εννοηθεί ότι μπορεί να σχεδιάζεται μια αυστηρή καταστολή.</p>
      <p>Οι διαδηλώσεις επεκτάθηκαν σε όλη τη χώρα από την Παρασκευή και μετατράπηκαν σε πολιτικές, με τους διαδηλωτές να απαιτούν την αποχώρηση των ανώτατων θρησκευτικών ηγετών. Τουλάχιστον 100 τράπεζες και δεκάδες κτίρια και αυτοκίνητα έχουν πυρποληθεί, ανέφεραν κρατικά ΜΜΕ.</p>
      <p>Η κλίμακα της αναταραχής που προκλήθηκε από τις ανακοινώσεις για διανομή καυσίμων με το δελτίο και αυξήσεις τιμών κατά τουλάχιστον 50% παραμένει ασαφής καθώς οι αρχές έχουν περιορίσει την πρόσβαση στο διαδίκτυο προκειμένου να σταματήσουν τη χρήση των ιστοτόπων κοινωνικής δικτύωσης για τη διοργάνωση διαδηλώσεων και τη μετάδοση βίντεο.</p>
      <p>Ωστόσο φαίνεται να είναι η πιο σοβαρή αναταραχή από τα τέλη του 2017 όταν 22 άνθρωποι φέρεται να σκοτώθηκαν σε διάφορες πόλεις στη διάρκεια διαδηλώσεων διαμαρτυρίας για το χαμηλό βιοτικό επίπεδο, με ορισμένους να καλούν τους ηγέτες της σιιτικής ελίτ να παραιτηθούν.</p>
      <p>Η κυβέρνηση του προέδρου Χασάν Ροχανί ανακοίνωσε ότι η σχεδιαζόμενη αύξηση της τιμής της βενζίνης θα αυξήσει περίπου κατά 2,55 δισεκ. δολάρια τον χρόνο τα έσοδα ώστε να δοθούν επιπλέον επιδοτήσεις σε 18 εκατ. οικογένειες -- ή περίπου 60 εκατ. Ιρανούς με χαμηλά εισοδήματα.</p>
      <p>Όμως πολλοί Ιρανοί είναι οργισμένοι και σε απόγνωση εξαιτίας της επαναφοράς των κυρώσεων των ΗΠΑ που συνέδραμαν ώστε να υπονομευθούν οι υποσχέσεις της κυβέρνησης για περισσότερες δουλειές και επενδύσεις, ενώ οι αρχές ανυπομονούν να τελειώσει η αναταραχή.</p>
      <p>«Αν χρειαστεί, θα αναλάβουμε αποφασιστική και επαναστατική δράση εναντίον οποιωνδήποτε συνεχιζόμενων κινήσεων που παρεμποδίζουν την ειρήνη και την ασφάλεια του λαού», ανέφεραν οι Φρουροί της Επανάστασης, η βαριά οπλισμένη κυριότερη δύναμη ασφαλείας του Ιράν, σε μια ανακοίνωση που μεταδόθηκε από κρατικά ΜΜΕ.</p>
      <p>Ο Ανώτατος Ηγέτης Αγιατολάχ Αλί Χομεϊνί επέρριψε χθες την ευθύνη για την αναταραχή στους αντιπάλους του Ιράν και τους ξένους εχθρούς του, χαρακτηρίζοντας τους διαδηλωτές που επιτέθηκαν σε δημόσια περιουσία «κακοποιούς» και «χούλιγκαν».</p>
      <p>Μερικοί Ιρανοί κατάφεραν να αναρτήσουν βίντεο στους ιστοτόπους κοινωνικής δικτύωσης που δείχνουν την αστυνομία να εκτοξεύει δακρυγόνα για να διαλύσει τους διαδηλωτές. Οι εικόνες δεν μπορούν να επιβεβαιωθούν από το Ρόιτερ. Οι αρχές δήλωσαν πως ένας αστυνομικός και ένας πολίτης σκοτώθηκαν και 1.000 «ταραξίες» συνελήφθησαν.</p>
      <p>«Οι ταραξίες χρησιμοποίησαν μαχαίρια και όπλα... Ένας αριθμός πρακτόρων ασφαλείας και αστυνομικών σκοτώθηκαν ή συνελήφθησαν όμηροι», δήλωσε ο κυβερνητικός εκπρόσωπος Αλί Ραμπιέι σε συνέντευξη Τύπου που αναμεταδόθηκε τηλεοπτικά.</p>
      <p>Ο αγώνας των Ιρανών να τα βγάλουν πέρα έγινε ακόμη πιο δύσκολος πέρυσι όταν ο πρόεδρος Ντόναλντ Τραμπ απέσυρε τις Ηνωμένες Πολιτείες από τη συμφωνία για το ιρανικό πυρηνικό πρόγραμμα στην οποία είχε καταλήξει η Τεχεράνη με τις παγκόσμιες δυνάμεις και επανέφερε τις κυρώσεις που είχαν αρθεί βάσει της συμφωνίας.</p>
      <p>Η απόγνωση έχει αυξηθεί μετά την απότομη υποτίμηση του ιρανικού νομίσματος, του ριάλ, και τις αυξήσεις στις τιμή του ψωμιού, του ρυζιού και άλλων βασικών αγαθών αφότου η Ουάσινγκτον άρχισε να ασκεί «μέγιστη πίεση» στο Ιράν προκειμένου να το αναγκάσει να προχωρήσει σε μεγαλύτερες παραχωρήσεις στον τομέα των πυρηνικών και της ασφάλειας.</p>
      <p>Πολλοί στο πετρελαιοπαραγωγό Ιράν θεωρούν πως η φθηνή βενζίνη είναι θεμελιώδες δικαίωμα και η αύξηση της τιμής προκάλεσε ανησυχίες για περαιτέρω συμπίεση του κόστους διαβίωσης, παρά τις κρατικές διαβεβαιώσεις ότι τα αυξημένα δημόσια έσοδα θα κατευθυνθούν για την υποστήριξη των οικογενειών που έχουν τη μεγαλύτερη ανάγκη.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>