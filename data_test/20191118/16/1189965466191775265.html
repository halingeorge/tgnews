<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259710/vradies-astronomias-stin-penteli-apo-to-ethniko-asteroskopeio-athinon"/>
    <meta property="og:site_name" content="LiFO"/>
    <meta property="article:published_time" content="2019-11-18T16:48:00+00:00"/>
    <meta property="og:title" content="Βραδιές αστρονομίας στην Πεντέλη από το Εθνικό Αστεροσκοπείο Αθηνών"/>
    <meta property="og:description" content="Το Εθνικό Αστεροσκοπείο Αθηνών προσφέρει στο κοινό «Βραδιές Αστρονομίας» και νυχτερινής παρατήρησης με το ιστορικό τηλεσκόπιο Newall, στην Πεντέλη"/>
  </head>
  <body>
    <article>
      <h1>Βραδιές αστρονομίας στην Πεντέλη από το Εθνικό Αστεροσκοπείο Αθηνών</h1>
      <h2>Το Εθνικό Αστεροσκοπείο Αθηνών προσφέρει στο κοινό «Βραδιές Αστρονομίας» και νυχτερινής παρατήρησης με το ιστορικό τηλεσκόπιο Newall, στην Πεντέλη</h2>
      <address><time datetime="2019-11-18T16:48:00+00:00">18 Nov 2019, 16:48</time> by <a rel="author">LIFOTEAM</a></address>
      <p>
        <b>Οι τακτικές βραδινές παραστάσεις στο Κέντρο Επισκεπτών Πεντέλης του <a href="https://www.lifo.gr/tags/%CE%95%CE%B8%CE%BD%CE%B9%CE%BA%CF%8C+%CE%91%CF%83%CF%84%CE%B5%CF%81%CE%BF%CF%83%CE%BA%CE%BF%CF%80%CE%B5%CE%AF%CE%BF+%CE%91%CE%B8%CE%B7%CE%BD%CF%8E%CE%BD">Εθνικού Αστεροσκοπείου Αθηνών</a>, συνεχίζονται τα Σάββατα και τις Κυριακές και κατά τη χειμερινή περίοδο, από τον Δεκέμβριο και έως τις διακοπές του Πάσχα.</b>
      </p>
      <p>Το Αστεροσκοπείο προσφέρει στο κοινό δεκαπέντε «Βραδιές Αστρονομίας» και νυχτερινής παρατήρησης με το ιστορικό τηλεσκόπιο Newall, που φέτος συμπληρώνει 150 χρόνια λειτουργίας από το έτος κατασκευής του το 1869.</p>
      <p>Οι παρουσιάσεις ξεκινούν στις 20:00 και εστιάζουν θέματα Αστροφυσικής, Κοσμολογίας, ιστορικής Αστρονομίας και συναφών επιστημών, τονίζοντας «τη διεπιστημονικότητα, τη συλλογικότητα και την αλληλεγγύη του επιστημονικού τρόπου σκέψης», όπως λέει στο ΑΠΕ-ΜΠΕ ο αστρονόμος του αστεροσκοπείου δρ. Βαγγέλης Κολοκοτρώνης. «Στόχος των διαδραστικών ομιλιών είναι η καλλιέργεια μίας ευρύτερης ερευνητικής κουλτούρας, καθώς και η ενημέρωση του κοινού σε τομείς επιστημονικής αιχμής» προσθέτει ο ίδιος.</p>
      <p>Οι συζητήσεις πραγματοποιούνται σχεδόν πάντα με την ενεργή συμμετοχή των επισκεπτών και ιδιαίτερα των παιδιών. Ακολουθεί ταινία αστρονομικού ενδιαφέροντος και το πρόγραμμα, που είναι κατάλληλο για άτομα από 10 ετών και άνω, συνεχίζεται στον χώρο λειτουργίας του μεγάλου τηλεσκοπίου Newall, όπου οι επισκέπτες μπορούν να απολαύσουν τα θαύματα του αττικού ουρανού.</p>
      <p>Η χειμερινή εποχή είναι αστρονομικά προσανατολισμένη στους αστερισμούς του Ταύρου που κυνηγά τις Πλειάδες, του Ωρίωνα με το περίφημο νεφέλωμά του (κοντινότερο στη Γη «αστρικό μαιευτήριο» όπως λέγονται στην αστρονομία οι περιοχές με νεογέννητα αστέρια), στο φωτεινότερο αστέρι του ουρανού, τον Σείριο, στους Διόσκουρους και θεούς του φωτός Κάστορα και Πολυδεύκη του αστερισμού των Διδύμων και φυσικά στην μοναδική μας Σελήνη, εφόσον βρίσκεται σε κατάλληλη θέση για παρατήρηση. Τέλος, από τα μέσα Ιανουαρίου έως και τα μέσα της 'Ανοιξης, ο πλανήτης Αφροδίτη θα είναι ορατός λίγο μετά τη δύση του Ήλιου και πλησιάζοντας τη Γη θα αναδεικνύει τις φάσεις του παρόμοιες με αυτές της Σελήνης, παρουσιάζοντας ένα μοναδικό θέαμα για τους επισκέπτες.</p>
      <p>Η ώρα προσέλευσης του κοινού είναι στις 19:00 και στις 15 Βραδιές Αστρονομίας. Όπως τονίζεται από το Κέντρο Επισκεπτών Πεντέλης, κρατήσεις δεν πραγματοποιούνται και τηρείται σειρά προτεραιότητας μέχρι την συμπλήρωση των 125 διαθέσιμων θέσεων. Οι διαθέσιμες ημερομηνίες είναι οι: 1/12, 7/12, 8/12, 14/12, 18/1, 26/1, 1/2, 23/2, 7/3, 15/3, 21/3, 29/3, 4/4, 5/4 &amp; 11/4.</p>
    </article>
  </body>
</html>