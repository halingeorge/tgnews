<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/18/riutilizzare-le-acque-trattate-per-l-agricoltura-il-progetto-inte-8-954115.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T16:45:20+00:00"/>
    <meta property="og:title" content="Riutilizzare le acque trattate per l'agricoltura: il progetto internazionale dell'Università di Sassari"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Ambiente</h6>
      <h1>Riutilizzare le acque trattate per l'agricoltura: il progetto internazionale dell'Università di Sassari</h1>
      <h2>Obiettivo è realizzare soluzioni innovative e tecnologiche per migliorare l'efficienza d'uso dell'acqua</h2>
      <address><time datetime="2019-11-18T16:45:20+00:00">18 Nov 2019, 16:45</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>Uno dei problemi più urgenti è la scarsità d'acqua nei contesti aridi o semiaridi, che già sfruttano pesantemente le acque superficiali e sotterranee. Il Nucleo di Ricerca sulla Desertificazione dell'Università di Sassari coordina il progetto Menawara, acronimo di acque non convenzionali riusate in agricoltura nei Paesi mediterranei.</p>
      <p>Il progetto, finanziato dall'Unione Europea tramite il programma ENI CBCMED, mira a realizzare soluzioni innovative e tecnologiche per migliorare l'efficienza d'uso dell'acqua ed incoraggiare l'utilizzo di acque non convenzionali a fini agricoli in Palestina, Giordania, Tunisia, Italia e Spagna.</p>
      <p>Nel più ampio contesto di sostenibilità ambientale, di pianificazione dell'uso del territorio e di difesa del suolo, l'obiettivo di Menawara è di migliorare sia l'accesso delle aziende agricole a risorse idriche alternative in territori in cui la scarsità di acqua rappresenta una sfida comune, sia la qualità dei reflui trattati dagli impianti di depurazione.</p>
      <p>L'Ateneo turritano è capofila di una cordata di 5 partner internazionali: il Centre International de Hautes Études Agronomiques Méditerranéennes (C.I.H.E.A.M.) attraverso la sua sede distaccata all'Istituto Agronomico Mediterraneo di Bari, WEWORLD-GVC Onlus (Palestina), il National Agricultural Research Center (Giordania), l'Office National de l'Assainissement (Tunisia) e la Fundación Centro de las Nuevas Tecnologías del Agua CENTA (Spagna).</p>
      <p>Essenziale per il successo del progetto, cofinanziato lo scorso settembre con oltre 2 milioni e mezzo di euro (90% di contributo UE), il coinvolgimento di aziende agricole, che riutilizzeranno le acque trattate dagli impianti per l'irrigazione di circa 45 ettari di oliveti, foraggere, alberi da frutto e piante ornamentali. Circa 50 tecnici saranno impegnati in attività sul campo e di formazione.</p>
      <p>Il meeting di avvio del progetto si terrà a Tunisi dal 27 al 29 novembre, come illustrato nella conferenza stampa di presentazione che si è tenuta questa mattina nella sala Milella dell'Università di Sassari alla presenza di Pier Paolo Roggero, direttore dell'NRD - Nucleo di ricerca sulla desertificazione e coordinatore del progetto, e del Communication Manager Tonito Solinas.</p>
      <p>Il progetto si concluderà nell'agosto del 2022.</p>
    </article>
  </body>
</html>