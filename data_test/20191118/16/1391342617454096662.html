<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019111889567/riaperta-inchiesta-morte-para-david-tobini/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-18T16:24:13+00:00"/>
    <meta property="og:title" content="Riaperta l’inchiesta sulla morte del parà David Tobini"/>
    <meta property="og:description" content="David Tobini, residente in via Quero, Osteria Nuova, Caporal Maggiore Scelto del 183° Reggimento Paracadutisti Nembo della Brigata Folgore a quell'epoca"/>
  </head>
  <body>
    <article>
      <h1>Riaperta l’inchiesta sulla morte del parà David Tobini</h1>
      <address><time datetime="2019-11-18T16:24:13+00:00">18 Nov 2019, 16:24</time> by <a rel="author" href="https://www.vignaclarablog.it/author/redazione-vignaclarablogit/" target="_blank">Redazione</a></address>
      <p>David Tobini, residente in via Quero, Osteria Nuova, Caporal Maggiore Scelto del 183° Reggimento Paracadutisti Nembo della Brigata Folgore a quell’epoca di stanza in Afghanistan, a luglio 2011 era tornato a Roma per pochi giorni di licenza per il suo 28mo compleanno e il 24 dello stesso mese era ripartito per tornare in missione.</p>
      <p>Il giorno dopo, mentre partecipava ad un’attività del contingente internazionale “Peace keeping mission”, morì in uno scontro a fuoco a Khame Mullawi, nella provincia di Badghis.</p>
      <p>A Tobini sono state conferite alla Memoria, la “Croce d’Onore” e la “Medaglie d’Argento al valor militare”. Inoltre, dopo alterne vicende burocratiche, il 18 Aprile 2013,  in via dei Casali di S.Spirito, sulla Camilluccia, un <a href="https://www.vignaclarablog.it/2013041922678/intitolato-david-tobini-un-giardino-sulla-camilluccia/">piccolo parco è stato intitolato alla sua memoria.</a></p>
      <p>Ad oggi però sono ancora diversi i dubbi su come siano andate effettivamente le cose quel 25 luglio 2011 e sulle cause del decesso del giovane Caporal Maggiore. Dubbi che la Procura di Roma ha fatto suoi accogliendo l’istanza presentata dal legale della mamma e riaprendo quindi l’inchiesta. La prima infatti portò a un nulla di fatto, Il fascicolo fu chiuso ancor prima che fosse depositata la relazione del Ris sui reperti e l’inchiesta archiviata in pochi mesi.</p>
      <p>La nuova indagine potrebbe fare luce su scenari nuovi e  potrebbe, come scrive Il Messaggero, “coinvolgere l’Esercito” perchè “sono tanti i dubbi che non sono stati mai chiariti e su cui ora la magistratura vuole accendere un faro. A partire da quell’operazione nella valle di Khame Mullawi dove qualcosa è andato storto. Colpi all’impazzata contro un nemico invisibile che hanno fatto cadere David sul terreno”.</p>
      <p>Secondo il quotidiano romano, “i magistrati potranno riascoltare i commilitoni del Caporal Maggiore e sentire la loro versione dei fatti. A sollevare qualche perplessità è, infatti, proprio la dinamica sul colpo ricevuto da David . E non è escluso che saranno convocati in procura a Roma anche i vertici militari. A cominciare da chi avrebbe autorizzato l’operazione – forse – senza aver considerato i possibili rischi, evidenziati comunque da alcuni soldati coraggiosi prima di uscire. Perché non è stata predisposta la copertura aerea, come prevede il protocollo?”</p>
      <p>Domande e dubbi che la mamma di David Tobini sta esternando da anni e che ora forse troveranno risposta al termine di questa nuova indagine da lei ostinatamente voluta e finalmente ottenuta.</p>
      <related>
        <h4>ARTICOLI CORRELATI</h4>
        <a href="https://www.vignaclarablog.it/2015110435173/di-nuovo-sfregiata-memoria-david-tobini/"/>
        <a href="https://www.vignaclarablog.it/2015100534823/sfregiata-memoria-david-tombini/"/>
        <a href="https://www.vignaclarablog.it/2014072229359/david-tobini-avra-tomba-cimitero-santa-maria-galeria/"/>
        <a href="https://www.vignaclarablog.it/2013041922678/intitolato-david-tobini-un-giardino-sulla-camilluccia/"/>
      </related>
    </article>
  </body>
</html>