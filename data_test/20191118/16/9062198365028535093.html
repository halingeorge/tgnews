<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3378083/diyarbakirli-ciftcilere-icra-darbesi-abden-gelen-hibeye-el-kondu"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T16:38:00+00:00"/>
    <meta property="og:title" content="Diyarbakırlı çiftçilere icra darbesi: AB'den gelen hibeye el kondu"/>
    <meta property="og:description" content="Dicle Elektrik, Kırsal Kalkınma ve Avrupa Birliği'nin ortaklaşa yürüttüğü program kapsamında 150 çiftçiye verilen hibe desteğine icra koydu. Independent Türkçe'de yer alan habere göre, Diyarbakır Ziraat Odaları İl Koordinasyon Başkanı Mehmet Cevat Delil, hibe desteklerine icra konulmasının hukuksuzluk olduğunu belirterek, “Bu para çiftçiler malzeme alıp iş yapsın diye gönderildi. Ancak DEDAŞ daha fatura tarihi gelmeden icra işlemi başlatıyor. Bu hukuksuzluğun giderilmesi için bakanlıkla görüştük” açıklaması yaptı. "/>
  </head>
  <body>
    <article>
      <h1>Diyarbakırlı çiftçilere icra darbesi: AB'den gelen hibeye el kondu</h1>
      <h2>Diyarbakır’da, Bireysel Sulama Sistemleri Hibe Desteği Programı kapsamında 264 çiftçiye hak ettikleri hibe tutarları ödenmeye başlandı. Ancak 150 çiftçi DEDAŞ’ın icrası yüzünden parasını alamadı.</h2>
      <address>
        <time datetime="2019-11-18T16:38:00+00:00">18 Nov 2019, 16:38</time>
      </address>
      <p>Dicle Elektrik, Kırsal Kalkınma ve Avrupa Birliği'nin ortaklaşa yürüttüğü program kapsamında 150 çiftçiye verilen hibe desteğine icra koydu. Independent Türkçe'de yer alan habere göre, Diyarbakır Ziraat Odaları İl Koordinasyon Başkanı Mehmet Cevat Delil, hibe desteklerine icra konulmasının hukuksuzluk olduğunu belirterek, “Bu para çiftçiler malzeme alıp iş yapsın diye gönderildi. Ancak DEDAŞ daha fatura tarihi gelmeden icra işlemi başlatıyor. Bu hukuksuzluğun giderilmesi için bakanlıkla görüştük” açıklaması yaptı. </p>
      <p>Bireysel Sulama Sistemleri Hibe Desteği Programı kapsamında 2019 yılında Diyarbakır’da 274 yatırımcının projesi onaylandı. Onaylanan bu projeler için Tarım ve Orman Bakanlığınca 10 milyon 400 bin lira ödenek tahsis edildi.</p>
      <p>Hibe sözleşmesi kapsamında satın alınan sulama sistemlerinin tarlada montajını gerçekleştiren 264 çiftçiye Diyarbakır Tarım ve Orman Müdürlüğü teknik personellerinin kontrollerinin ardından hak ettikleri 9 milyon 600 bin lira hibe desteği ödenmeye başlandı.</p>
      <p>Bu yıl çiftçilere verilecek olan 9 milyon 600 bin lira hibe desteği ile 44 bin 247 dekarlık alan daha modern basınçlı sulama sistemlerine kavuşturuldu. Ancak DEDAŞ elektrik borcunu ödemeyen 150 çiftçiyi icraya verince çiftçiler hibe destek programından yararlanamadı, alacaklarını alamadı.</p>
      <p>Haberde aktarılana göre DEDAŞ icra uygulamasına tepki gösteren çiftçiler, “DEDAŞ daha fatura tarihi gelmeden icra koyuyor. Bu zulüm dünyanın hiçbir yerinde görülmemiş. Şuan Türkiye’nin en büyük sorunu DEDAŞ’tır. Diyarbakır ve bölgede çiftçinin iş yapamamasının nedeni DEDAŞ’tır. Biz çiftçilerin durumu ortadayken DEDAŞ’ın bu uygulaması kabul edilir değil” tepkisi gösteriyorlar.</p>
      <p>DEDAŞ’ın bölge çiftçisine sorun yaratmak için her yolu denediğini belirten Diyarbakır Ziraat Odaları İl Koordinasyon Başkanı Delil, “Çiftçilerin desteklenmesi için hibe gönderiliyor. Ancak DEDAŞ daha faturası gelmeyen çiftçinin hesabına icra koyuyor. Yani çiftçinin borcu olmadığı halde icra konuluyor. Avrupa Birliği ve Kırsal Kalkınma tarafından desteklenen bu hibe programa icra konulması zaten başlı başına bir skandaldır” diyor ve ekliyor:</p>
      <p>"Bildiğimiz kadarıyla hibe programlarına el konulamaz. Ama bu DEDAŞ her şeyi kendisinde yapma hakkı görüyor. Bu haksız bir uygulamadır. Bu kararın geri çekilmesi lazım. Çünkü bu çiftçiye darbedir. Çiftçilerimizin yüzde 90’ı DEDAŞ’a zaten geri ödemesini yapıyor. Bazı çiftçilerimizin son ödeme tarihi Aralık ayı olmasına rağmen kalkıp çiftçilerimizin parasına icra konuluyor. Biz çiftçilerimizi zor durumda bırakan bu yasanın iptal edilmesini istiyoruz."<br/>DEDAŞ yetkilileri ise, her elektrik abonesi gibi tarımsal sulama abonelerinin de tükettikleri elektrik borcunu yasal süreleri içerisinde ödemeleri gerektiğini belirterek, “Dicle Elektrik, söz konusu bu tebliğ uyarınca sadece Diyarbakır’da borcunu ödemeyen tarımsal sulama abonelerinin listesini belli zamanlarda ilgili bankaya iletmektedir. Yapılan tarımsal desteklemelerden hangilerinden kesinti yapılıp yapılmayacağı konusunda enerji şirketinin herhangi bir tasarrufu bulunmamakta olup Diyarbakır’da borçlu tarımsal sulama abone sayısı yaklaşık 150’dir” açıklaması yaptı.</p>
    </article>
  </body>
</html>