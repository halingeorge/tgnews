<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904240/troef-van-wolf-toekomstige-genk-trainer-leerde-veel-van-klopp-n-tuchel-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T16:46:00+00:00"/>
    <meta property="og:title" content="Update: 'Wolf leidt dinsdag eerste training bij KRC Genk'"/>
    <meta property="og:description" content="KRC Genk staat op het punt om"/>
  </head>
  <body>
    <article>
      <h1>Update: 'Wolf leidt dinsdag eerste training bij KRC Genk'</h1>
      <address>
        <time datetime="2019-11-18T16:46:00+00:00">18 Nov 2019, 16:46</time>
      </address>
      <p>
        <b>KRC Genk staat op het punt om <a href="https://www.voetbalprimeur.be/nieuws/904143/duitse-bevestiging-genk-stelt-wolf-aan-als-de-nieuwe-trainer-.html">Hannes Wolf</a> (38) vast te leggen. De jonge Duitser kende zijn grote doorbraak bij de U21 van Borussia Dortmund. Daar leerde Wolf bovendien veel van Jürgen Klopp, nu aan het roer bij Liverpool FC.</b>
      </p>
      <p>"Jürgen Klopp heeft voor mij alles veranderd", wordt Wolf door <i>Het Belang van Limburg</i> geciteerd uit een interview van enkele jaren terug. "We hebben zes jaar samengewerkt, toen ik bij de U17, U19 en het B-elftal van Dortmund zat. Dan pik je heel veel op. Niet alleen technische zaken of trainingsmethodes, maar over de volledige werking binnen een club."</p>
      <aside>Lees meer<br/><a href="https://www.voetbalprimeur.be/nieuws/904228/al-28-trainers-in-31-jaar-bij-genk-het-moet-zich-afvragen-waar-de-oorzaak-ligt-.html?itm_source=www.voetbalprimeur.be&amp;itm_medium=highlighted-content">'Genk moet zich afvragen waar de oorzaak ligt voor het groot aantal trainers'</a></aside>
      <p>De toekomstige Genk-trainer werkte al met meerdere topcoaches samen. "Klopp heeft me daarbij enorm geholpen, daar blijf ik hem dankbaar voor. Maar dat geldt ook voor zijn opvolger Thomas Tuchel (nu PSG) én voor nog veel meer mensen. Lars Ricken, het hoofd van de jeugdacademie van Dortmund gaf graag zijn ervaring door."</p>
      <p>Toch wou Wolf altijd al een eigen identiteit creëren als trainer. "Ik probeer ook nooit iemand te kopiëren, ook Klopp of Tuchel niet. Je moet zien wat haalbaar is, daarom wil ik graag mijn eigen pad bewandelen."</p>
      <p>Verwacht wordt dat Genk <a href="https://www.voetbalprimeur.be/nieuws/904214/-krc-genk-kan-komst-van-wolf-bekendmaken-op-algemene-vergadering-.html">eerstdaags</a> Wolf voorstelt als opvolger voor Felice Mazzu. De Duitser bereikte al een mondeling akkoord met landskampioen Genk.</p>
      <p><b>Update</b>: Genk zal Wolf dinsdag voorstellen. Dat is althans wat <a href="https://www.hln.be/sport/voetbal/belgisch-voetbal/racing-genk/duitser-hannes-wolf-38-morgen-voorgesteld-bij-racing-genk-we-spreken-elkaar-binnenkort~a810d598/?utm_medium=twitter&amp;utm_content=Sport&amp;utm_source=dlvr.it"><i>Het Laatste Nieuws </i></a>afleidt uit een kort telefoongesprek met de Duitser. "Sorry, ik kan nog niks zeggen. Maar we spreken elkaar binnenkort", waren de veelzeggende woorden van Wolf. Dat de 38-jarige ex-trainer van Hamburg SV en Stuttgart straks aan het hoofd komt van Genk, staat dus zo goed als vast.</p>
      <p><b>Update: </b>Ook <i>Het Belang van Limburg</i> meldt dat de deal met Genk zo goed als rond is, op één administratief detail na. De Duitser zal naar verluidt dinsdag al zijn eerste training leiden.</p>
      <aside>Lees meer<br/><a href="https://www.voetbalprimeur.be/nieuws/904204/keuze-van-krc-genk-stuit-op-onbegrip-is-dat-plots-de-norm-.html?itm_source=www.voetbalprimeur.be&amp;itm_medium=highlighted-content">Keuze van KRC Genk stuit op onbegrip: "Is dat plots de norm?"</a></aside>
    </article>
  </body>
</html>