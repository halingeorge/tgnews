<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175914/kat-van-familie-benjamins-doodgeschoten-met-luchtbuks"/>
    <meta property="og:site_name" content="omroep flevoland"/>
    <meta property="article:published_time" content="2019-11-18T16:03:00+00:00"/>
    <meta property="og:title" content="Kat van familie Benjamins doodgeschoten met luchtbuks"/>
    <meta property="og:description" content="Poes Dollie is een paar dagen geleden doodgeschoten met een luchtbuks. Dat vertelt haar baasje Margreet Benjamins. Een Facebookpost over haar overleden kat werd binnen een dag al honderden keren gedeeld. Het huisdier van de familie Benjamins uit Emmeloord was acht jaar oud."/>
  </head>
  <body>
    <article>
      <h1>Kat van familie Benjamins doodgeschoten met luchtbuks</h1>
      <address>
        <time datetime="2019-11-18T16:03:00+00:00">18 Nov 2019, 16:03</time>
      </address>
      <figure>
        <audio src="https://d5ms27yy6exnf.cloudfront.net/audio/670604.mp3"/>
        <figcaption>Margreet Benjamins</figcaption>
      </figure>
      <p>
        <b>Poes Dollie is een paar dagen geleden doodgeschoten met een luchtbuks. Dat vertelt haar baasje Margreet Benjamins. Een Facebookpost over haar overleden kat werd binnen een dag al honderden keren gedeeld. Het huisdier van de familie Benjamins uit Emmeloord was acht jaar oud.</b>
      </p>
      <p>Donderdagavond ging Dollie naar buiten vanaf haar huis aan de Grote Beer in de Sterrenbuurt. "Normaal gesproken stond Dollie na een nachtje buiten 's ochtends wel weer aan de deur. Maar dit keer was ze er niet. Ik heb het afgelopen weekend een berichtje geplaatst op Facebook en de vermissing doorgegeven aan Amivedi, maar zondag is ze helaas dood gevonden in een tuin in de buurt. Ze zat met haar kopje helemaal weggedoken in een hoek, alsof ze nog weg probeerde te komen", vertelt Margreet.</p>
      <p>Volgens de Emmeloordse was Dollie bij de vondst vermoedelijk al een paar dagen dood. De kogelwond was duidelijk te zien. Benjamins zegt dat de politie heeft laten weten dat een kogeltje uit een luchtbuks de poes fataal is geworden. "Van binnen was alles kapot en ze is daardoor doodgebloed."</p>
      <p><b>Laserlicht</b><br/>In de zoektocht dit weekeinde naar Dollie langs de Urkervaart viel het Margreet Benjamins op dat er een rood stipje van een laserstraal zichtbaar was op een andere kat die daar rondliep. Dat verdween toen ze op de kat afliep. Volgens Benjamins is het licht ook door andere buren gezien. Ze heeft het vermoeden dat iemand met een speciaal wapen op katten schiet.</p>
      <p><b>Meer katten doodgeschoten</b><br/>Volgens Benjamins is het niet de eerste kat in de buurt die iets is aangedaan. Een van de buren meldde zich vandaag bij de Emmeloordse. Die vertelde dat ook hun kat is doodgeschoten. Een wijkagent zou de dood hebben bevestigd.</p>
      <p>De familie is van plan om deze week aangifte te doen bij de politie.</p>
      <p>
        <i>Het vermissingsbericht bij Amivedi</i>
      </p>
      <figure>
        <img src="https://d16junmm04ri2h.cloudfront.net/image/xlg/pictures/Dollie_emmeloord2__2__ED8DC0CFC92156D4C12584B60056DEED.jpg"/>
      </figure>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>