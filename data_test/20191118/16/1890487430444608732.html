<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520432-navrh-zakona-o-digitalni-dani-miri-do-snemovny/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T16:39:18+00:00"/>
    <meta property="og:title" content="Návrh zákona o digitální dani míří do Sněmovny"/>
    <meta property="og:description" content="Vláda dnes schválila návrh zákona o digitální dani, který reaguje na dynamický rozvoj služeb digitální ekonomiky a narovnává podmínky v českém daňovém prostředí. Návrh z dílny Ministerstva financí zavádí jednotnou digitální daň ve výši 7 % na vybrané digitální služby poskytované v ČR. Mezi tyto služby patří provedení cílené reklamní kampaně, využití mnohostranného digitálního rozhraní a poskytnutí dat o uživatelích. Dani přitom budou podléhat jednotlivé zdanitelné služby v případě, že u nich bude překročena minimální hranice pro jejich zdanění. Digitální daň se bude vztahovat na společnosti s globálními výnosy nad 750 mil. eur ročně, které na území ČR dosáhnou obratu ve výši přesahující 100 mil. Kč. Naopak se nebude vztahovat na společnosti, které poskytují digitální služby pouze okrajově. Nová daň nebude zdaňovat konečné uživatele."/>
  </head>
  <body>
    <article>
      <h1>Návrh zákona o digitální dani míří do Sněmovny</h1>
      <address><time datetime="2019-11-18T16:39:18+00:00">18 Nov 2019, 16:39</time> by <a rel="author">Mfcr.cz</a></address>
      <p>Vláda dnes schválila návrh <a href="https://zakony.kurzy.cz/">zákona</a> o <a href="https://www.kurzy.cz/dane/digitalni-dan/">digitální dani</a>, který reaguje na dynamický rozvoj služeb digitální <a href="https://www.kurzy.cz/makroekonomika/">ekonomiky</a> a narovnává podmínky v českém daňovém prostředí. Návrh z dílny Ministerstva financí zavádí jednotnou <a href="https://www.kurzy.cz/dane/digitalni-dan/">digitální daň</a> ve výši 7 % na vybrané digitální služby poskytované v ČR. Mezi tyto služby patří provedení cílené reklamní kampaně, využití mnohostranného digitálního rozhraní a poskytnutí dat o uživatelích. Dani přitom budou podléhat jednotlivé zdanitelné služby v případě, že u nich bude překročena minimální <a href="https://www.kurzy.cz/obec/hranice-okres-prerov/">hranice</a> pro jejich zdanění. <a href="https://www.kurzy.cz/dane/digitalni-dan/">Digitální daň</a> se bude vztahovat na společnosti s globálními výnosy nad 750 mil. <a href="https://www.kurzy.cz/kurzy-men/nejlepsi-kurzy/EUR-euro/">eur</a> ročně, které na území ČR dosáhnou obratu ve výši přesahující 100 mil. <a href="https://www.kurzy.cz/kurzy-men/">Kč</a>. Naopak se nebude vztahovat na společnosti, které poskytují digitální služby pouze okrajově. Nová daň nebude zdaňovat konečné uživatele.</p>
      <p><i>„Jedná se o vyrovnávací daň, která napravuje současnou nerovnováhu. Internetoví giganti u nás neplatí <a href="https://www.kurzy.cz/dane-danova-priznani/">daně</a> v míře, která by odpovídala ostatním firmám v České republice, což je nefér. Dlouhodobě podporujeme nalezení společného mezinárodního řešení. Jednání na úrovni EU a OECD však bohužel ještě nějakou dobu potrvají. Protože ale nemůžeme dál vyčkávat a sledovat nerovné soutěžení globálních gigantů s ostatními podnikateli, přicházíme s vlastní úpravou dočasné <a href="https://www.kurzy.cz/dane/digitalni-dan/">digitální daně</a> do doby, než se mezinárodní kompromis podaří najít,“</i> říká <a href="https://www.kurzy.cz/tema/alena-schillerova/">ministryně financí Alena Schillerová</a>.</p>
      <p>Cílem návrhu <a href="https://zakony.kurzy.cz/">zákona</a> je narovnání podnikatelského prostředí v odvětví digitálních služeb mezi společnostmi založenými na tzv. tradičních modelech a společnostmi založenými na digitálních modelech. Předloha vychází z původního evropského (unijního) konceptu návrhu směrnice o DST. Návrh zavádí 7% daň u společností se stanovenými prahy ve třech vybraných oblastech. Jedná se o umísťování cílené reklamy na digitální rozhraní, využití mnohostranného digitálního rozhraní a poskytnutí dat o uživatelích.</p>
      <p><a href="https://www.kurzy.cz/dane/digitalni-dan/">Digitální daň</a> se bude přitom vztahovat na tyto zdanitelné služby pouze za předpokladu, že u nich bude překročena u daného plátce minimální <a href="https://www.kurzy.cz/obec/hranice-okres-prerov/">hranice</a> pro jejich zdanění. Tou je v případě provedení cílené reklamní kampaně úhrn úplat za danou službu na území ČR ve výši převyšující 5 mil. <a href="https://www.kurzy.cz/kurzy-men/">Kč</a>. Mnohostranného digitálního rozhraní se zase bude <a href="https://www.kurzy.cz/dane/digitalni-dan/">digitální daň</a> týkat tehdy, pokud bude mít toto rozhraní více než 200 000 uživatelských účtů. Minimální <a href="https://www.kurzy.cz/obec/hranice-okres-prerov/">hranice</a> pro poskytnutí dat o uživatelích bude také více než 5 mil. <a href="https://www.kurzy.cz/kurzy-men/">Kč</a>.</p>
      <p>Naopak <a href="https://www.kurzy.cz/dane/digitalni-dan/">digitální dani</a> nebudou podléhat společnosti, pro které je poskytování digitální služeb okrajovou činností. Rozhodující bude podíl inkasa ze zdanitelných služeb na celkových výnosech v rámci <a href="https://www.kurzy.cz/tema/evropa/">Evropy</a>. Z působnosti <a href="https://zakony.kurzy.cz/">zákona</a> budou vyloučeny podniky, u kterých tento podíl činí nejvýše 10 %. Zároveň tyto společnosti budou mít oznamovací povinnost. Ten, na koho se bude vztahovat tato výjimka, bude povinen tuto skutečnost předem oznámit správci <a href="https://www.kurzy.cz/dane-danova-priznani/">daně</a>. Záměrem tohoto opatření je snížit možnost obcházení navrhovaného <a href="https://zakony.kurzy.cz/">zákona</a>.</p>
      <p><i>„Na základě připomínek ze <a href="https://volby.kurzy.cz/strany">strany</a> odborné veřejnosti jsme se rozhodli vyloučit z návrhu <a href="https://zakony.kurzy.cz/">zákona</a> ty společnosti, u kterých je tak poskytování zdanitelných služeb pouze zlomkem jejich celkové činnosti. Dani tak nebudou podléhat například automobilky, které umisťují placenou reklamu na chytré obrazovky v autech,“</i> vysvětluje ministryně financí.</p>
      <p>Použitelnost <a href="https://zakony.kurzy.cz/">zákona</a> bude časově omezená. Dočasnost je v návrhu <a href="https://zakony.kurzy.cz/">zákona</a> zakotvena prostřednictvím omezení použitelnosti <a href="https://zakony.kurzy.cz/">zákona</a> ve vazbě na konkrétní zdaňovací období. Posledním zdaňovacím obdobím bude rok 2024. Tento <a href="https://zakony.kurzy.cz/">zákon</a> vznikl jako reakce na skutečnost, že dosud nebyla nalezena shoda na společném postupu států v rámci <a href="https://www.kurzy.cz/tema/evropa/">Evropské unie</a> a Organizace pro hospodářskou spolupráci a rozvoj (OECD). <a href="https://www.kurzy.cz/obec/ceska/">Česká</a> republika preferuje i nadále řešení na mezinárodní úrovni.</p>
      <p><a href="https://www.kurzy.cz/dane/digitalni-dan/">Digitální daň</a> bude založena na bázi zdanění tržeb velkých gigantů. Základ <a href="https://www.kurzy.cz/dane-danova-priznani/">daně</a> budou tvořit tržby za služby vztahující se k českým uživatelům, které budou poskytnuty během daného zdaňovacího období. Tím bude kalendářní rok. Daň bude placena v měsíčních zálohách a splatná bude ve lhůtě pro podání daňového přiznání.</p>
      <p>Návrh je v souladu s programovým prohlášením vlády, která se zavázala aktivně řešit fenomén digitální a sdílené <a href="https://www.kurzy.cz/makroekonomika/">ekonomiky</a>. Účinnost <a href="https://zakony.kurzy.cz/">zákona</a> se bude odvíjet od legislativního procesu, předpokládaný start <a href="https://www.kurzy.cz/dane/digitalni-dan/">digitální daně</a> v České republice je v polovině <a href="https://www.kurzy.cz/finance/2020/">roku 2020</a>. Předpokládaný roční výnos <a href="https://www.kurzy.cz/dane/digitalni-dan/">digitální daně</a> do <a href="https://www.kurzy.cz/statni/rozpocet/">státního rozpočtu</a> je pro <a href="https://www.kurzy.cz/finance/2020/">rok 2020</a> vyčíslen na 2,1 mld. <a href="https://www.kurzy.cz/kurzy-men/">Kč</a>, v dalších letech by pak měl dosáhnout 5 mld. <a href="https://www.kurzy.cz/kurzy-men/">Kč</a>.</p>
      <p> </p>
      <table bordered="">
        <tr>
          <td><b><a href="https://www.kurzy.cz/dane/digitalni-dan/">Digitální daň</a></b><br/>(<a href="https://zakony.kurzy.cz/">zákon</a> o dani z digitálních služeb) </td>
          <td><b>Model DST – zdanění vybraných služeb:<br/></b>   •  umísťování cílené reklamy na digitální rozhraní zaměřené na uživatele tohoto rozhraní<br/>   •  využití mnohostranných digitálních rozhraní, která uživatelům umožňují vyhledávat jiné uživatele a interakci s nimi a která mohou rovněž usnadňovat související dodávky zboží nebo poskytování služeb přímo mezi uživateli<br/>   •  poskytnutí dat shromážděných o uživatelích a generovaných činností uživatelů na digitálních rozhraních </td>
        </tr>
      </table>
      <related>
        <h4>Příbuzné stránky</h4>
        <a href="https://www.kurzy.cz/tema/5577936.html"/>
        <a href="https://www.kurzy.cz/tema/5419085.html"/>
        <a href="https://www.kurzy.cz/zpravy/116236-snemovna-schvalila-zakon-o-digitalnim-tv-vysilani/"/>
        <a href="https://www.kurzy.cz/zpravy/55498-vlada-projedna-navrh-zakona-o-dani-z-nemovitosti/"/>
        <a href="https://www.kurzy.cz/zpravy/371328-vladni-navrh-novely-zakona-o-dani-z-prijmu-jde-dal-strop-pro-pausaly-vetsi-slevy-na-deti-konec/"/>
        <a href="https://www.kurzy.cz/tema/detail/souhrn-snemovna-odsouhlasila-vladni-navrhy-zakonu-o-dph-i-620931.html"/>
        <a href="https://www.kurzy.cz/zpravy/248613-madarska-vlada-predlozila-navrh-zakona-o-rovne-dani-16--nektere-raritni-navrhy/"/>
        <a href="https://www.kurzy.cz/zpravy/88673-snemovna-schvalila-navrh-zakona-o-informacnich-sluzbach/"/>
        <a href="https://www.kurzy.cz/zpravy/191620-snemovna-projedna-navrh-zakona-ktery-ma-zakazat-privatizaci-ruzynskeho-letiste/"/>
        <a href="https://www.kurzy.cz/zpravy/159012-snemovna-reprezentantu-schvalila-navrh-zakona-na-zachranu-automobilek/"/>
        <a href="https://zpravy.kurzy.cz/176226-snemovna-podruhe-projedna-navrh-zakona-ktery-ma-zakazat-privatizaci-ruzynskeho-letiste/"/>
        <a href="https://zpravy.kurzy.cz/191626-snemovna-projedna-navrh-zakona-o-poskytovani-pujcek-se-statnim-prispevkem-mladym-manzelum/"/>
      </related>
    </article>
  </body>
</html>