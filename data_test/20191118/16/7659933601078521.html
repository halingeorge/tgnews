<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995846/esedwashington%E2%80%99u%E2%80%98irak-senaryosuyla%E2%80%99tehdit-ediyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-18T16:45:00+00:00"/>
    <meta property="og:title" content="Esed,Washington’u‘Irak senaryosuyla’tehdit ediyor"/>
    <meta property="og:description" content="Suriye Devlet Başkanı Beşşar Esed, Suriye’nin kuzeydoğusunda Amerikan askerlerine karşı askeri savunmanın başlaması neticesinde Irak senaryosunun tekrar etmemesi için Washington’u uyardı. Esed, Russia 24 ve Sputnik kanallarına verdiği röportajda şu i"/>
  </head>
  <body>
    <article>
      <h1>Esed,Washington’u‘Irak senaryosuyla’tehdit ediyor</h1>
      <address>
        <time datetime="2019-11-18T16:45:00+00:00">18 Nov 2019, 16:45</time>
      </address>
      <p>Suriye Devlet Başkanı Beşşar Esed, Suriye’nin kuzeydoğusunda Amerikan askerlerine karşı askeri savunmanın başlaması neticesinde Irak senaryosunun tekrar etmemesi için Washington’u uyardı.<br/><br/>Esed, Russia 24 ve Sputnik kanallarına verdiği röportajda şu ifadelerde bulundu: “Ülkede ajanları yoksa, işgalci kişilerin o ülkede barınmasının mümkün olmayacağını her zaman söylerim. Çünkü tüm tarafların ona düşman olduğu bir atmosferde işgalcinin yaşaması zordur. Bu noktada ulaşılması gereken çözüm ise, Suriyeliler olarak ulusal kavramların etrafında tek yürek olmaktır. İşte o zaman Amerika’nın buradaki işi biter. Amerikalılar için hala taze olan Irak deneyimi, onlar açısından beklenmedik bir şekilde sonuçlanmıştı. Ancak biz bu tecrübeyi Suriye’de de görüyoruz. 2003 yılında Irak savaşından sonra yaptığım bir röportajda, söz konusu işgalin askeri bir direnişe neden olacağını söylemiştim. Aynı şekilde Amerika’nın Suriye’deki varlığı da askeri bir direniş doğuracak, bu da Amerikalıların zayiat vermesine ve buradan çekip gitmesine yol açacak.<br/><br/>Esed, RT kanalının tam metnini yayınladığı röportajındaki konuşmasını şu şekilde devam ettirdi: “Tabiki de bir Rus-Amerikan çatışması istemiyoruz. Bunun ne bize ne Rusya’ya ne de dünyanın istikrarına fayda sağlamayacağı ve tehlikeli olduğu çok apaçık. Ancak Amerika’nın, işgal ettiği bir bölgede rahat bir şekilde yaşamayı düşünmesi kabul edilir bir şey değil. Onlara Irak ve Afganistan’ı hatırlatalım. Suriye de bu konuda bir istisna değildir”.<br/><br/>ABD, Ağustos 2014’ten beri, Suriye ve Irak’ta DEAŞ karşıtı Uluslararası Koalisyon’a liderlik ediyor. ABD kuvvetleri Irak topraklarında yerel hükümetin davetiyle konuşlanmaya devam ederken askerinin Suriye topraklarındaki varlığı ise Şam yetkililerinin şiddetli muhalefetiyle devam ediyor. <br/><br/>Önceden Suriye topraklarında 2 bin 200 ABD askeri bulunuyordu ancak ABD Başkanı Donald Trump, geçtiğimiz ay askerlerini Suriye’den çekmeye başlamıştı. Söz konusu hamle, ABD milletvekilleri ve Washington’un Kürt müttefikleri tarafından oldukça eleştirilmişti.<br/><br/>ABD Savunma Bakanı Mark Esper, Perşembe günü yaptığı açıklamada, Başkan Trump'ın 'bitmek bilmeyen savaşları' durdurma isteğine rağmen ABD'nin, Suriye’de yaklaşık 600 asker tutmaya karar verdiğini söyledi.<br/><br/>Asya turu için Güney Kore'nin başkenti Seul'e giderken yaptığı açıklamada, ABD birliklerinin kuzeydoğu Suriye'den çekilmeye devam ettiğini belirten Esper, “İşin nihayetinde orada 500 ila 600 asker bulunduracağız” dedi.<br/><br/>Mark Esper, Suriye’nin güneyinde Ürdün ile olan sınır hattı üzerinde bulunan El Tanf üssünde konuşlanan 200 kadar askerin bu sayıya dahil olup olmadığı yönündeki soruya, bahsettiği rakamın Trump'ın petrol haklarını korumak için ABD Savunma Bakanlığı'nı (Pentagon) görevlendirdiği kuzeydoğu Suriye için olduğunu söyledi. Aynı zamanda "Bu ülkenin tamamında yaklaşık 600 askerimiz olacak" ifadelerinde bulundu. <br/><br/>Rakamın özellikle Avrupalı müttefiklerin Suriye'de varlıklarını güçlendirmeye karar vermeleri durumunda değişebileceğine işaret eden Esper, "İşler değişiyor; dünyadaki olaylar değişiyor. Örneğin, Avrupalı ortak ve müttefiklerin bize katıldığını görebiliriz. Eğer bize katılırlarsa oraya daha fazla asker yerleştirebiliriz” dedi.<br/><br/>Bir ABD askeri yetkilisi de geçen hafta AFP'ye yaptığı açıklamada, Suriye'de konuşlandırılan ABD birlikleri sayısının binden biraz az bir miktarda neredeyse sabit kaldığını ve birliklerin kuzeyden çekilmesinin sürdüğünü belirtmişti.<br/><br/>Rus Krasnaya Zvezda kanalı, Cuma günü, Rus askeri polis gücünün yakın bir zamanda Washington tarafından Rakka’da terk edilen bir ABD askeri üssünü devraldığı görüntüleri yayınladı.</p>
    </article>
  </body>
</html>