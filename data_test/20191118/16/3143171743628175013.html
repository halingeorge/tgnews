<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/reggio-calabria-talarico-scende-in-campo-per-le-prossime-elezioni-regionali.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T16:23:18+00:00"/>
    <meta property="og:title" content="Reggio Calabria, Talarico scende in campo per le prossime elezioni regionali"/>
    <meta property="og:description" content="Reggio Calabria , Talarico scioglie le riserve e annuncia la sua candidatura alle prossime elezioni regionali"/>
  </head>
  <body>
    <article>
      <h1>Reggio Calabria, Talarico scende in campo per le prossime elezioni regionali</h1>
      <address><time datetime="2019-11-18T16:23:18+00:00">18 Nov 2019, 16:23</time> by <a rel="author" href="https://www.tempostretto.it/author/simone-pizzi" target="_blank">Simone Pizzi</a></address>
      <p>
        <i>Reggio Calabria , Talarico scioglie le riserve e annuncia la sua candidatura alle prossime elezioni regionali</i>
      </p>
      <p>Reggio Calabria, 18 nov – “Io sono un candidato civico, indipendente, della società civile e ho dato la mia disponibilità al segretario del Pd. Il mio è un progetto, ripeto, civico. Zingaretti condivide la mia impostazione e, giustamente, ha bisogno di fare i necessari passaggi istituzionali interni al Pd calabrese, prima di convergere su tale progetto”. Lo dice all’Adnkronos l’imprenditore Maurizio Talarico, che ieri ha sciolto le ultime riserve ed è sceso in campo per le elezioni calabresi.</p>
      <p>“La mia sarà una lista civica aperta alle forze di governo: Pd, M5S e Leu. Verso i Cinque Stelle, in particolare, lancio un appello: credo di rappresentare una parte della Calabria pulita, provengo da una famiglia semplice, mi sono fatto da solo. E condivido i loro valori di legalità, anti-burocrazia e rinnovamento della classe dirigente calabrese che in questi anni ha usato il potere a fini esclusivamente personali e per pochi”.</p>
      <p>“Un tempo me ne sono andato via e oggi vedo emigrare tanti giovani perché l’attuale classe politica e dirigente dei partiti non riesce a programmare il futuro, ma fa solo promesse mai mantenute in questi anni. Rinnovo, quindi, l’appello ai Cinque stelle ad unirsi in questo progetto volto a contrastare chi ha incatenato la Calabria, relegandola agli ultimi posti tra le regioni”.</p>
      <p>Quanto ai rapporti con Silvio Berlusconi, Talarico taglia corto: “La cravatta è bipartisan. Ci sono anche Gentiloni, Renzi, presidenti americani… E comunque, dell’azienda, ormai, si occupa mio figlio Tiziano…”.</p>
    </article>
  </body>
</html>