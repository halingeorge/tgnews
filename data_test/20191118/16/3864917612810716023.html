<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820651-miznarodni-sposterigaci-rozkritikuvali-vibori-u-bilorusi-zaava-pare.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T16:40:00+00:00"/>
    <meta property="og:title" content="Міжнародні спостерігачі розкритикували вибори у Білорусі — заява ПАРЄ"/>
    <meta property="og:description" content="Міжнародні спостерігачі, включаючи представників Парламентської асамблеї Ради Європи, розкритикували дотримання основоположних свобод під час проведення дострокових парламентських виборів у Білорусі."/>
  </head>
  <body>
    <article>
      <h1>Міжнародні спостерігачі розкритикували вибори у Білорусі — заява ПАРЄ</h1>
      <h2>Міжнародні спостерігачі, включаючи представників Парламентської асамблеї Ради Європи, розкритикували дотримання основоположних свобод під час проведення дострокових парламентських виборів у Білорусі.</h2>
      <address>
        <time datetime="2019-11-18T16:40:00+00:00">18 Nov 2019, 16:40</time>
      </address>
      <p>Про це йдеться в оприлюдненій у понеділок заяві ПАРЄ, повідомляє власний кореспондент Укрінформу у Страсбурзі.</p>
      <p>"Фундаментальні свободи були проігноровані, й чесність виборчого процесу не була належно захищена на дострокових парламентських виборах у Білорусі, навіть за умови збільшення кількості зареєстрованих кандидатів", - заявили міжнародні спостерігачі.</p>
      <p>Також наголошується, що "правові рамки, в яких відбулося голосування, забезпечили неефективні гарантії для проведення виборів у відповідності з міжнародними стандартами".</p>
      <p>Серед головних недоліків відзначаються перепони у реєстрації політичних партій, обмежені можливості для проведення публічних зібрань, кримінальне покарання за наклеп.</p>
      <p>"Ми розчаровані, що <a href="https://www.ukrinform.ua/tag-bilorus">Білорусь</a> не імплементувала рекомендації, зроблені у 2016 році, таким чином позбавивши своїх громадян, як виборців, так і кандидатів, бути повністю залученими до демократичного процесу", - заявив голова спостережної місії ПАРЄ лорд Девід Бленкатра (Велика Британія).</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819967-cvk-bilorusi-rozpoviv-skilki-ludej-prijsli-na-parlamentski-vibori.html">ЦВК Білорусі розповіла, скільки людей прийшли на вибори</a>
      </blockquote>
      <p>Окрім цього, міжнародні спостерігачі вказали на те, що значна кількість білоруських ЗМІ, фінансованих державою, обмежили простір для діяльності незалежних медіа, а також плюралізм думок.</p>
      <p>Як повідомляв Укрінформ, 17 листопада в Білорусі пройшли вибори до Палати представників Національних зборів Республіки Білорусь.</p>
      <p>Чергові парламентські вибори в Білорусі мали відбутися не раніше 10 вересня 2020 року. Але вибори президента заплановано на 30 серпня 2020 року. З метою поділу часового періоду проведення цих виборів президент Олександр Лукашенко підписав указ про призначення дострокового парламентського волевиявлення на листопад 2019 року.</p>
      <p>
        <i>Фото: tut.by</i>
      </p>
    </article>
  </body>
</html>