<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/provoz-na-prazskem-okruhu-stal-kvuli-nehode-kamionu-jeden-mrtvy/1822359?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T16:05:00+00:00"/>
    <meta property="og:title" content="Provoz na Pražském okruhu stál kvůli nehodě kamionů; jeden mrtvý"/>
    <meta property="og:description" content="Praha - Na druhém kilometru Pražského okruhu se ve směru k letišti dnes dopoledne srazila tři nákladní auta, jedno začalo hořet. Silnice mezi sjezdy na Jesenici a Vestec byla více než pět hodin neprůjezdná, provoz byl obnoven před 16:00. Při nehodě jeden člověk zemřel a jeden byl těžce zraněn. ČTK to řekli policejní mluvčí Jan Daněk a mluvčí středočeské záchranné služby Petra Effenbergerová."/>
  </head>
  <body>
    <article>
      <h1>Provoz na Pražském okruhu stál kvůli nehodě kamionů; jeden mrtvý</h1>
      <address><time datetime="2019-11-18T16:05:00+00:00">18 Nov 2019, 16:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na druhém kilometru Pražského okruhu se ve směru k letišti dnes dopoledne srazila tři nákladní auta, jedno začalo hořet. Silnice mezi sjezdy na Jesenici a Vestec byla více než pět hodin neprůjezdná, provoz byl obnoven před 16:00. Při nehodě jeden člověk zemřel a jeden byl těžce zraněn. ČTK to řekli policejní mluvčí Jan Daněk a mluvčí středočeské záchranné služby Petra Effenbergerová.</p>
      <p>Nehoda se stala kolem 10:30. Jeden člověk při ní utrpěl zranění neslučitelná se životem, druhého převezli se středně těžkým zraněním záchranáři do motolské nemocnice, řekla Effenbergerová.</p>
      <p>Podle prvních informací policie havarovaly dva kamiony, její mluvčí to později upřesnil na tři vozy, přičemž jeden z nich byl při nehodě poškozen jen lehce. Jeden z havarovaných vozů převážel osobní auta, další kukuřici a začal po srážce hořet.</p>
      <p>Objízdná trasa pro osobní auta vedla přes Jesenici, pro nákladní vozy ale objížďka stanovena nebyla. Za místem nehody tak stály v několikakilometrové koloně.</p>
      <p>Omezena byla i doprava v jednom jízdním pruhu v protisměru kvůli zasahujícím vozům pražských a středočeských hasičů.</p>
    </article>
  </body>
</html>