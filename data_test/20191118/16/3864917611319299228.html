<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820646-naftogaz-otrimav-oficijnu-propoziciu-gazpromu-sodo-tranzitu-gazu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T16:29:00+00:00"/>
    <meta property="og:title" content="Нафтогаз отримав офіційну пропозицію Газпрому щодо транзиту газу"/>
    <meta property="og:description" content="НАК &quot;Нафтогаз України&quot; отримав від російського ПАТ &quot;Газпром&quot; офіційну пропозицію щодо транзиту газу територією України у 2020 році."/>
  </head>
  <body>
    <article>
      <h1>Нафтогаз отримав офіційну пропозицію Газпрому щодо транзиту газу</h1>
      <h2>НАК "Нафтогаз України" отримав від російського ПАТ "Газпром" офіційну пропозицію щодо транзиту газу територією України у 2020 році.</h2>
      <address>
        <time datetime="2019-11-18T16:29:00+00:00">18 Nov 2019, 16:29</time>
      </address>
      <p>Про це виконавчий директор НАК "Нафтогаз України" Юрій Вітренко написав у <a href="https://www.facebook.com/yuriy.vitrenko?sk=wall&amp;__tn__=%2CdC-R-R&amp;eid=ARA6K6mpb_pos5fFzDkGlrNn29LJZRbORVv3rgVkSMlvLsqm8S_CiVeiIkdmWnRvIoj_VKWGxkCVLwHN&amp;hc_ref=ARR4Vy9Ev4U4Ce29KA9w1op6xCkBglpZJGU5k_OCiE_nT-1J4ZTbETmaRMFNIcyzqmo&amp;fref=nf">Facebook</a>.</p>
      <p>"Нарешті отримали факсом пропозицію від Газпрому, про яку пишуть всі ЗМІ (включно зі змістом цієі пропозиції). Уважно її вивчимо і надамо конструктивну відповідь найближчим часом", - написав Вітренко.</p>
      <p>Він також запевнив, що Україна буде надійним партнером для Європи щодо транзиту газу у повній відповідності до європейських правил.</p>
      <p>Як повідомляв Укрінформ, російський монополіст <a href="https://www.ukrinform.ua/rubric-economy/2820409-gazprom-napraviv-naftogazu-oficijnu-propoziciu-sodo-tranzitu.html">Газпром направив на адресу НАК "Нафтогаз України" пропозицію</a> про продовження діючого контракту або укладення нового договору про транзит газу через територію України строком на 1 рік з урахуванням прогнозного попиту європейських покупців на газ на 2020 рік.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2818919-naftogaz-gotovij-kupuvati-gaz-u-rosii-za-rinkovimi-cinami-kobolev.html">Нафтогаз готовий купувати газ у Росії за ринковими цінами - Коболєв</a>
      </blockquote>
      <p>У пропозиції Газпрому зазначено, що необхідними умовами продовження діючого контракту або укладення нового договору є відмова обох сторін від усіх взаємних претензій в міжнародному арбітражі та припинення всіх судових розглядів.</p>
      <p>Крім того, в офіційній пропозиції за підписом голови правління Газпрому Олексія Міллера серед умов перераховані: скасування рішення Антимонопольного комітету України про накладення на "Газпром" штрафу за "порушення економічної конкуренції"; відкликання клопотання Нафтогазу про ініціювання Європейською комісією розслідування проти російської компанії. Також <a href="https://www.ukrinform.ua/tag-gazprom">Газпром</a> чекає на позицію української сторони щодо її готовності безпосередньо закуповувати російський газ до 2020 року.</p>
    </article>
  </body>
</html>