<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498611-trump-anunta-surade-ideea-depune-marturie-fata-congresului-cadrul-procedurii-demitere.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T16:21:00+00:00"/>
    <meta property="og:title" content="Demiterea președintelui: Trump anunță că îi surâde ideea de a depune mărturie în fața Congresului"/>
    <meta property="og:description" content="Președintele Donald Trump, împotriva căruia a fost declanșată procedura de punere sub acuzare pentru Scandalul Ucraina, a anunțat că îi surâde ideea de a depune mărturie în"/>
  </head>
  <body>
    <article>
      <h1>Demiterea președintelui: Trump anunță că îi surâde ideea de a depune mărturie în fața Congresului</h1>
      <address><time datetime="2019-11-18T16:21:00+00:00">18 Nov 2019, 16:21</time> by <a rel="author">DG</a></address>
      <p><b>​Președintele Donald Trump, împotriva căruia a fost declanșată procedura de punere sub acuzare pentru Scandalul Ucraina, a anunțat că îi surâde ideea de a depune mărturie în fața Comisiei de anchetă, deși consideră că întreaga acțiune este o vănătoare de vrăjitoare. </b><br/><br/>Trump a făcut acest anunț pe twitter, lansând un nou atac la adresa președintelui Camerei Reprezentanților, democrata Nancy Pelosi, pe care a făcut-o ”nebună”.</p>
      <figure>
        <iframe data-src="https://twitter.com/realDonaldTrump/status/1196425921802178560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>”Nebuna noastră președintă a Camerei Reprezentanților, bună de nimic, nervoasa Nancy Pelosi (...) a sugerat că aș putea să depun mărturie în simulacrul de procedură de punere sub acuzare, care nu este altceva decât o vânătoare de vrăjitoare. Ea a mai spus că aș putea să fac asta în scris. Deși nu am greșit cu nimic și nu vreau să legitimez în vreun fel acest proces fals, îmi place ideea și o voi lua serios în calcul pentru a determina Congresul să se concentreze din nou (pe chestiunile importante-n.red)”, a transmis Trump, pe twitter. <br/><br/>Camera Reprezentanților a început, săptămâna trecută, pe 13 noiembrie, primele audieri publice, televizate, din ultimii 20 de ani, în cadrul procedurii de punere sub acuzare a președintelui Donald Trump în ”Scandalul Ucraina”. Este pentru prima oară în ultimele două decenii, după ancheta împotriva democratului Bill Clinton, și, în același timp, este doar a treia oară când au loc astfel de audieri în istoria modernă a președinției americane.<br/><br/>Audierile publice nu duc automat la punerea sub acuzare a președintelui, scopul lor fiind acela de a aduce în atenția publicului cazul. Marele risc pentru Donald Trump este acela ca audierile să ducă la o schimbare radicală în ceea ce privește opinia publică, în așa măsură încât republicanii să fie tentați să îl abandoneze. <br/><br/>Pe de altă parte, cel mai mare risc pentru democrați (cei care au inițiat procedura) este acela ca opinia publică să închidă televizoarele după primele 5 minute de audieri, cu alte cuvinte să refuze să dea atenție unei povești prea complicate. <br/><br/>Martorii, cât de convingători, coerenți și credibili sunt ei, reprezintă un alt element esențial. Cel care este cel mai persuasiv în relaterea narațiunii va conta enorm. Oamenii simpli vor trebui să judece singuri dacă președintele american a comis un abuz de putere cerând Ucrainei să intervină și să îl investigheze pe fiul lui Joe Biden și pe fostul vicepreședinte sau dacă ceea ce a făcut nu e mare lucru, ascultând practic ambele tabere. <br/><br/>Raportul elaborat de comisia de anchetă din Camera Reprezentanților, dominată de democrați, după audieri, ar urma să fie supus la vot în plen, iar pentru a trece este nevoie de majoritatea simplă. Dacă este adoptat de Camera Reprezentanților, procedura se mută în Senat, unde are loc un proces la finalul căruia membrii acestei camere decid cu votul a două treimi. Punerea sub acuzare duce la demiterea președintelui.</p>
    </article>
  </body>
</html>