<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/kazada-olen-uzman-cavus-memleketi-sivas-ta-topraga-verildi-1208352.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-18T16:25:00+00:00"/>
    <meta property="og:title" content="Kazada ölen uzman çavuş, memleketi Sivas'ta toprağa verildi"/>
    <meta property="og:description" content="KAYSERİ'de, TIR'ın çarptığı otomobilde hayatını kaybeden evli ve 1 çocuk babası Uzman Çavuş Murat Savucu (22), memleketi Sivas'ın Şarkışla ilçesinde, gözyaşları arasında toprağa verildi."/>
  </head>
  <body>
    <article>
      <h1>Kazada ölen uzman çavuş, memleketi Sivas'ta toprağa verildi</h1>
      <h2>KAYSERİ'de, TIR'ın çarptığı otomobilde hayatını kaybeden evli ve 1 çocuk babası Uzman Çavuş Murat Savucu (22), memleketi Sivas'ın Şarkışla ilçesinde, gözyaşları arasında toprağa verildi.</h2>
      <address>
        <time datetime="2019-11-18T16:25:00+00:00">18 Nov 2019, 16:25</time>
      </address>
      <p>Kaza, dün akşam saatlerinde,<b> Sivas- Kayseri yolu Sarıoğlan ilçesi</b> yakınlarında meydana geldi.</p>
      <p><b>Özbekistan'</b>dan <b>İzmir</b>'e giden Murat Yazıoğlu (52) yönetimindeki 42 ABY 442 plakalı TIR, yol kenarında park <b>halindeki Jandarma Uzman Çavuş Murat Savucu</b>'nun 38 BH 943 plakalı otomobiline arkadan çarptı. Kazada, otomobildeki  Murat Savucu, eşi Gizem Savucu (17) ile akrabaları Nazile (41) ve Hayrünnisa Caymaz (12) yaralandı. İhbarı üzerine gelen sağlık görevlilerince ilk müdahaleleri yapılan yaralılar ardından Kayseri Şehir Hastanesi ve Erciyes Üniversitesi Tıp Fakültesi Hastanesine kaldırıldı. Burada tedaviye alınan yaralılardan Uzman Çavuş Murat Savucu, doktorların tüm çabasına rağmen kurtarılamadı. 3 yaralının ise tedavisinin devam ettiği bildirildi.</p>
      <figure>
        <img src="https://images.bursadabugun.com/editor/haber/18112019/kazada-olen-uzman-cavus-memleketi-sivasta-topraga-verildi-2888-dhaphoto3-5dd2b7bfa81c1.jpg"/>
      </figure>
      <p><b>TOPRAĞA VERİLDİ</b><br/><br/>Hastanede yapılan otopsinin ardından Uzman Çavuş Murat Savucu'nun cenazesi memleketi Sivas'ın Şarkışla ilçesine gönderildi. Savucu için Şarkışla Muhsin Yazıcıoğlu Camisi'nde cenaze töreni düzenlendi. Cenaze törenine<b> Sivas Valisi Salih Ayhan, 5'inci Piyade Eğitim Tugay Komutan Vekili Albay İlhan Erdoğan, Emniyet Müdürü Kenan Aydoğan, İl Jandarma Komutanı Albay İdris Tataroğlu, Şarkışla Kaymakamı Mehmet Erdem, Belediye Başkanı Ahmet Turgay Oğuz, ailesi,</b> askerler ve halk katıldı. Savucu'nun cenazesi, kılınan namazın ardından <b>Yıldırım Mezarlığı'nda </b>toprağa verildi. </p>
    </article>
  </body>
</html>