<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-jogerosen-elrendeltek-a-viking-sigyn-kapitanyanak-bunugyi-felugyeletet/"/>
    <meta property="og:site_name" content="lokál"/>
    <meta property="article:published_time" content="2019-11-18T16:29:19+00:00"/>
    <meta property="og:title" content="Jogerősen elrendelték a Viking Sigyn kapitányának bűnügyi felügyeletét"/>
    <meta property="og:description" content="Jogerősen elrendelték a Viking Sigyn kapitányának bűnügyi felügyeletét - tájékoztatta a Fővárosi Törvényszék sajtóosztálya hétfőn az MTI-t."/>
  </head>
  <body>
    <article>
      <h1>Jogerősen elrendelték a Viking Sigyn kapitányának bűnügyi felügyeletét</h1>
      <address><time datetime="2019-11-18T16:29:19+00:00">18 Nov 2019, 16:29</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/07/DMARC20190731003-e1564582617169-1252x960.jpg"/>
      </figure>
      <p>
        <b>Jogerősen elrendelték a Viking Sigyn kapitányának bűnügyi felügyeletét – tájékoztatta a Fővárosi Törvényszék sajtóosztálya hétfőn az MTI-t.</b>
      </p>
      <p>A részletekről azt írták, hogy a törvényszék másodfokon helybenhagyta azt az elsőfokú végzést, amelyben a Budai Központi Kerületi Bíróság megszüntette a Viking Sigyn ukrán kapitányának letartóztatását és kényszerintézkedésként – nyomkövető technikai eszköz alkalmazásával – bűnügyi felügyeletét rendelte el. A gyanúsított a számára kijelölt lakást engedély nélkül nem hagyhatja el.</p>
      <p>A Fővárosi Törvényszék szerint az elsőfokú bíróság végzése törvényes és megalapozott, indokai helytállóak – áll a közleményben.</p>
      <p>Az ügyben a nyomozás befejeződött, a bizonyítékokat összegyűjtötték, hamarosan vádemelés történhet, így a bizonyítás befolyásolásának “reális lehetősége” már nem áll fenn – ismertették.</p>
      <p>“Ezen különös ok vizsgálata körében alappal utalt a kerületi bíróság arra is, hogy – a korábban hivatkozott elsődleges szaktanácsadói véleménnyel ellentétben – a gyanúsított nem semmisített meg elektronikus adatokat, így nem törekedett a bizonyítás megnehezítésére” – áll a kommünikében.</p>
      <p>Május 29-én süllyedt el a Hableány sétahajó Budapesten, a Margit híd közelében, miután összeütközött a Viking Sigyn szállodahajóval. A Hableányon 35-en utaztak, 33 dél-koreai turista és a kéttagú magyar személyzet. Hét koreai turistát sikerült kimenteni, 27 áldozat holttestét megtalálták a hatóságok, egyet még keresnek.</p>
      <p>Az ukrán kapitányt, Jurij C.-t vízi közlekedés – halálos tömegszerencsétlenséget okozó – gondatlan veszélyeztetésével és más bűncselekménnyel gyanúsították meg.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-dunai-hajobaleset-aldozataira-emlekeztek-a-hosok-teren/">A dunai hajóbaleset áldozataira emlékeztek a Hősök terén</a>
        </li>
        <li>
          <a href="https://www.lokal.hu/2019-10-ujabb-bizonyitekok-a-dunai-hajobaleset-ugyeben/">Újabb bizonyítékok a dunai hajóbaleset ügyében</a>
        </li>
        <li>
          <a href="https://www.lokal.hu/2019-09-nyomravezetoi-dijat-ajanlottak-fel-a-hableany-utolso-eltuntjenek-ugyeben/">Nyomravezetői díjat ajánlottak fel a Hableány utolsó eltűntjének ügyében</a>
        </li>
        <li>
          <a href="https://www.lokal.hu/2019-08-meghosszabbitotta-a-viking-sigyn-kapitanyanak-letartoztatasat-a-birosag/">Meghosszabbította a Viking Sigyn kapitányának letartóztatását a bíróság</a>
        </li>
        <li>
          <a href="https://www.lokal.hu/2019-08-ugyeszi-inditvany-maradjon-letartoztatasban-a-viking-sigyn-kapitanya/">Ügyészi indítvány: Maradjon letartóztatásban a Viking Sigyn kapitánya!</a>
        </li>
      </ul>
    </article>
  </body>
</html>