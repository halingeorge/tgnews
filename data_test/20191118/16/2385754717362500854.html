<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597948/erntogan-stin-syria-den-pigame-gia-to-petrelaio-alla-gia-ton-anthropo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T16:39:00+00:00"/>
    <meta property="og:title" content="Ερντογάν: Στην Συρία δεν πήγαμε για το πετρέλαιο αλλά για τον άνθρωπο"/>
    <meta property="og:description" content="Τον ανθρωπιστικό λόγο της παρουσίας της Τουρκίας στη Συρία εξήγησε σήμερα ο Τούρκος πρόεδρος, Ρετζέπ Ταγίπ Ερντογάν, αναφέροντας ότι ο λόγος της παρουσίας..."/>
  </head>
  <body>
    <article>
      <h1>Ερντογάν: Στην Συρία δεν πήγαμε για το πετρέλαιο αλλά για τον άνθρωπο</h1>
      <address><time datetime="2019-11-18T16:39:00+00:00">18 Nov 2019, 16:39</time> by <a rel="author">SigmaLive</a></address>
      <p>Τον ανθρωπιστικό λόγο της παρουσίας της Τουρκίας στη Συρία εξήγησε σήμερα ο Τούρκος πρόεδρος, Ρετζέπ Ταγίπ Ερντογάν, αναφέροντας ότι ο λόγος της παρουσίας τους στη όμορη χώρα είναι για την προστασία των ανθρώπων εκεί κι όχι για τα πετρέλαιά της, σύμφωνα με την ανταποκρίτρια του Σίγμα, Μαρία Ζαχαράκη.</p>
      <p>«Κάποιοι μοιράζονται το πετρέλαιο. Μας το πρότειναν κι εμάς. Αλλά τους είπαμε ότι εμάς δεν μας νοιάζει το πετρέλαιο, μόνο ο άνθρωπος», δήλωσε ο Τούρκος πρόεδρος κατά τη 2η Διεθνή Διάσκεψη Διαμεσολάβησης στην Κωνσταντινούπολη.</p>
      <p>Ο Ρετζέπ Ταγίπ Ερντογάν δήλωσε πως η Τουρκία κατάφερε να παραμένει όρθια και να αυξάνει τη δύναμή της, παρά τις τρομοκρατικές επιθέσεις και τις οικονομικές παγίδες που έχουν στηθεί κατά της χώρας του.</p>
      <p>«Εκείνοι που παίζουν σήμερα θέατρο περί ελευθερίας και ευημερίας πίσω από τα τείχη που έχουν χτίσει, θα καταλάβουν τί νιώθουν οι άλλοι άνθρωποι όταν αύριο γκρεμιστούν στο κεφάλι τους τα γυάλινα παλάτια τους» ανέφερε χαρακτηριστικά, υποστηρίζοντας ότι η Τουρκία είναι η χώρα που έχει παράσχει τη μεγαλύτερη στήριξη στις υπανάπτυκτες χώρες και τους πρόσφυγες.</p>
    </article>
  </body>
</html>