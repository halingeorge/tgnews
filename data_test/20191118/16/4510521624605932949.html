<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/entertainment/film/un-roman-documentarul-spirits-the-forest-trupei-depeche-mode-1_5dd2bfdd5163ec4271266a8f/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T16:27:06+00:00"/>
    <meta property="og:title" content="Un român, în documentarul „Spirits in the Forest“ al trupei Depeche Mode"/>
    <meta property="og:description" content="Cristian Flueraru, specialist în analiză cartografică, este unul dintre cei şase fani Depeche Mode care îşi spun poveştile în documentarul „Spirits in the Forest“ al trupei Depeche Mode, ce va rula pe 21 noiembrie la Grand Cinema &amp; More."/>
  </head>
  <body>
    <article>
      <h1>Un român, în documentarul „Spirits in the Forest“ al trupei Depeche Mode</h1>
      <address><time datetime="2019-11-18T16:27:06+00:00">18 Nov 2019, 16:27</time> by <a rel="author">Andreea Neblea</a></address>
      <h4>Cristian Flueraru, specialist în analiză cartografică, este unul dintre cei şase fani Depeche Mode care îşi spun poveştile în documentarul „Spirits in the Forest“ al trupei Depeche Mode, ce va rula pe 21 noiembrie la Grand Cinema &amp; More.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/entertainment/celebritati/video-familia-michael-jackson-lansat-propriul-documentar-youtube-ataca-leaving-neverland-1_5cab1970445219c57e3f9b2d/index.html"/>
        <a href="https://adevarul.ro/locale/resita/problemele-netflix-mafia-lemnului-romania-jurnalisti-sechestrati-timpul-filmarilor-au-taiat-arbori-darame-masinile-noastre-1_5dcd3d595163ec427102e0d3/index.html"/>
        <a href="https://adevarul.ro/cultura/arte/filmul-colectiv-regizat-alexander-nanau-fost-desemnat-mai-bun-documentar-festivalul-film-zurich-1_5d99942a892c0bb0c64dd59c/index.html"/>
      </related>
      <p>Într-un interviu acordat <a href="https://www.urban.ro/cristian-flueraru-fanul-depeche-mode-ocumentarul-spirits-in-the-forest/">Urban.ro</a>, Cristian Flueraru vorbeşte despre cum a descoperit muzica grupului în urmă cu 30 de ani, despre concertele la care a participat, despre cum a ajuns să facă parte din proiect şi legăturile dintre membrii comunităţii de fani, scrie <a href="https://www.news.ro/entertainment/un-roman-in-documentarul-spirits-in-the-forest-al-trupei-depeche-mode-1922402418032019111419173738">news.ro</a>.</p>
      <p>Documentarul, lansat sub forma unei proiecţii speciale de o noapte, vorbeşte despre impactul muzicii trupei britanice Depeche Mode asupra a milioane de oameni din întreaga lume.</p>
      <p>Regizat de reputatul Anton Corbijn, „Spirits in the Forest“ este un amestec de poveşti şi momente din timpul turneului susţinut de grupul britanic în 2017 - 2018. A fost realizat în timpul turneului „Global Spirit“, care a cuprins 115 concerte şi la care au participat peste 3 milioane de spectatori. Din acest turneu a făcut parte şi concertul susţinut la Cluj-Napoca.</p>
      <p>„Filmul a fost, aşa, un dar al Universului pentru care tot ce am făcut a fost să îmi amintesc şi să scriu poveştile din ultimii 10 ani, nu a fost vreo aplicaţie specială, interviu sau concurs“, a afirmat fanul român în vârstă de 40 de ani în interviul acordat Urban.ro.</p>
      <p>În 2017, când a început turneul „Global Spirit“, Depeche Mode a organizat Facebook takeover - un apel pentru fanii Depeche Mode de a trimite poveşti legate de trupă. Cei aleşi, pe baza relatărilor, urmau să posteze timp de o zi pe pagina oficială a Depeche Mode.</p>
      <p>El a povestit cum a plecat, în 2013, împreună cu mai mulţi prieteni, cu un microbuz închiriat, să vadă cinci concerte ale trupei preferate - la Sofia, Bucureşti, Belgrad, Budapesta şi Zagreb. În plus, a reinterpretat videoclipul „Enjoy the Silence“.</p>
      <p>Pentru documentar a filmat în Bucureşti, în 2018, iar la Berlin i-a cunoscut pe ceilalţi colegi de film.</p>
      <p>„Fiecare dintre cele şase poveşti este axată pe dragostea personală pentru Depeche, ce a adus Depeche în viaţa fiecăruia, deci nu sunt nicidecum poveştile clasice sau nu sunt elemente repetitive. Fiecare poveste are farmecul ei, este total deosebită, sunt foarte emoţionante“, a mai spus Flueraru în interviu.</p>
      <p>Flueraru, care în 1993 a apărut în filmul „Trahir“ al lui Radu Mihăileanu, l-a întâlnit doar pe chitaristul şi compozitorul Martin Gore, în urmă cu câţiva ani, când muzicianul a fost dispus să petreacă câteva minute cu el şi alţi fani.</p>
      <p>„M-am gândit că pentru mine, ca simplu fan, interacţiunea asta e maxim ce aş fi putut spera. Acele cinci minute cât a stat de vorbă cu noi“, a mai spus el.</p>
      <figure>
        <iframe src="https://www.youtube.com/embed/e4XVGvLc6js" width="636" height="363" data-service="Youtube" scrolling="no"/>
      </figure>
      <hr/>
    </article>
  </body>
</html>