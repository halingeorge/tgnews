<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/gezond/1260474/zelfs-een-klein-beetje-gehoorverlies-leidt-al-tot-achteruitgang-hersencapaciteit.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-18T16:35:05+00:00"/>
    <meta property="og:title" content="‘Zelfs een klein beetje gehoorverlies leidt al tot achteruitgang hersencapaciteit’"/>
    <meta property="og:description" content="Al langer is bekend dat doofheid invloed heeft op het ontstaan van dementie. Nieuw is dat zelfs het kleinste beetje gehoorverlies al leidt tot cognitieve achteruitgang. Dat..."/>
  </head>
  <body>
    <article>
      <h1>‘Zelfs een klein beetje gehoorverlies leidt al tot achteruitgang hersencapaciteit’</h1>
      <address><time datetime="2019-11-18T16:35:05+00:00">18 Nov 2019, 16:35</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Al langer is bekend dat doofheid invloed heeft op het ontstaan van dementie. Nieuw is dat zelfs het kleinste beetje gehoorverlies al leidt tot cognitieve achteruitgang.</p>
      <p>Dat blijkt uit onderzoek van de universiteit van Columbia. Twee derde van de mensen boven de 70 heeft in meer of mindere mate last van gehoorverlies. Meestal blijft dat lang onbehandeld. Dat kan dus gevolgen hebben. De grootste achteruitgang in cognitieve vaardigheden treedt namelijk al op bij een gehoorverlies van maar 10 decibel. “De meeste mensen die iets minder goed horen denken dat ze daar niets aan hoeven doen, maar het is minder onschuldig dan je denkt. Gehoorverlies wordt gelinkt aan sociale isolatie, depressie, cognitieve achteruitgang en dementie,” vertelt Justin S. Golub van Columbia University.</p>
      <p>Kanttekening bij de studie is wel dat er geen oorzakelijk verband is aangetoond tussen gehoorverlies en cognitieve achteruitgang. Mogelijk zijn het kwalen die ongeveer gelijktijdig de kop op steken bij het ouder worden. “Maar het is ook heel goed mogelijk dat mensen die slechter horen, minder contact hebben met anderen en daardoor hun hersenen minder stimuleren. Na een aantal jaar kan dit negatieve invloed hebben op je cognitieve vaardigheden,” aldus Golub.</p>
      <p><b>Bron(nen):   </b><a href="https://www.sciencedaily.com/releases/2019/11/191114115922.htm">Science Daily</a>      </p>
    </article>
  </body>
</html>