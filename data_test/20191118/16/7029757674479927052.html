<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/uslovni-prisadi-za-dvama-inspektori-ot-babh-burgas-za-podkup.html"/>
    <meta property="og:site_name" content="News.bg"/>
    <meta property="article:published_time" content="2019-11-18T16:01:21+00:00"/>
    <meta property="og:title" content="Условни присъди за двама инспектори от БАБХ-Бургас за подкуп"/>
    <meta property="og:description" content="Искали 500 лева, за да не проверят кухнята на ресторант"/>
  </head>
  <body>
    <article>
      <h1>Условни присъди за двама инспектори от БАБХ-Бургас за подкуп</h1>
      <address>
        <time datetime="2019-11-18T16:01:21+00:00">18 Nov 2019, 16:01</time>
      </address>
      <p>Условни присъди от по<b> 1 година и 6 месеца с 3-годишен изпитателен срок</b> получиха двама инспектори от ОБДХ - Бургас, подсъдими за искане и приемане на подкуп, съобщиха от прокуратурата.</p>
      <p>Единият осъден е <b>Петър А.</b> (инспектор в отдел "Контрол на храните" при ОБДХ - Бургас), другият - Мая К. (главен инспектор в отдел "Контрол на храните" при ОБДХ - Бургас). </p>
      <p>Те са подсъдими за това, че през периода <b>между 29 август 2017 г. и 05 септември 2017 г. в град Несебър</b> като съизвършители, на първата дата (29 август 2017 г.) са поискали 500 лева от С.М. подкуп от управител и едноличен собственик на ресторант.</p>
      <p>Парите са били, <b>за да не съставят акт за установени административни нарушения</b>, въз основа на който да бъде издадено наказателно постановление. Подкупът бил и да не проверяват в кухнята на обекта, за да видят има ли и други нарушения по Закона за храните.</p>
      <p>На втората дата (05 септември 2017 г.), двамата инспектори приели от С.М. 500 лева.</p>
      <p>На всеки от подсъдимите е наложена и "глоба" в размер от по 1500 лева. Петър А. и Мая К. са лишени от право да упражняват професия или дейност, свързана с държавни контролни функции за срок от три години.</p>
      <p>Присъдата на Окръжен съд - Бургас подлежи на обжалване пред Апелативния съд в града. </p>
    </article>
  </body>
</html>