<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T16:35:00+00:00"/>
    <meta property="og:title" content="آمادگی وزارت کشور برای افزایش سهمیه خودروها"/>
    <meta property="og:description" content="به گزارش ایسنا، پورسید آقایی معاون حمل ونقل ترافیک شهرداری تهران گفت: در مورد حمل و نقل بررسی های خوبی انجام شده است. با آمادگی در این حوزه این طرح انجام شد. برای تاکسی ها، وانت بارها، تاکسی های اینترنتی و سایر وسایل حمل و نقل سهمیه ها در نظر گرفته شده است. مترو و اتوبوس مثل گذشته فعال است، مترو سرویس مناسب و استانداردی می دهد."/>
  </head>
  <body>
    <article>
      <h1>آمادگی وزارت کشور برای افزایش سهمیه خودروها</h1>
      <address>
        <time datetime="2019-11-18T16:35:00+00:00">18 Nov 2019, 16:35</time>
      </address>
      <p>معاون حمل ونقل ترافیک شهرداری تهران اعلام کرد که اگر جایی احساس کنیم سهمیه خودروها کم است وزارت کشور آمادگی افزایش را دارد.</p>
      <p>به گزارش ایسنا، پورسید آقایی معاون حمل ونقل ترافیک شهرداری تهران گفت: در مورد حمل و نقل بررسی های خوبی انجام شده است. با آمادگی در این حوزه این طرح انجام شد. برای تاکسی ها، وانت بارها، تاکسی های اینترنتی و سایر وسایل حمل و نقل سهمیه ها در نظر گرفته شده است. مترو و اتوبوس مثل گذشته فعال است، مترو سرویس مناسب و استانداردی می دهد.</p>
      <p>وی ادامه داد: اگر جایی احساس کنیم سهمیه کم است وزارت کشور آمادگی دارد آن را افزایش بدهد. خودرو های دوگانه سوز از جمله مواردی بود که سهمیه آنان روز شنبه از ۲۰۰ لیتر به ۲۵۰ لیتر افزایش پیدا کرد.</p>
      <p>پورسید  آقایی گفت: سهمیه ها فعلا در نظر گرفته شده است. امکان افزایش نیز هست. تنها جایی که برایش سهمیه در نظر گرفته نشده است تاکسی های شخصی است که چون ساماندهی ندارد کاری نتوانستیم بکنیم. تاکسی‌های اینترنتی هم سهمیه دارند. در را باز کردیم کسانی که مسافرکشی شخصی می‌کنند در این شرکت های اینترنتی ثبت نام کنند. هم موضوع جا به جایی مسافر ساماندهی می شود و هم آن ها سهمیه می گیرند.</p>
      <p>پورسیدآقایی با بیان اینکه سهمیه ون‌ها نیز پس از بررسی به 600 لیتر افزایش پیدا کرد، گفت: این سهمیه ها فعلا علی الحساب است و ما حتما این موضوع را پایش می‌کنیم که اگر تاکسی یا وسیله ای بیش از آنچه که پیش بینی کردیم پیمایش داشته باشد حتما این امکان را ظرف دوماه آینده فراهم می‌کنیم که آنهایی که پیمایش بیشتری دارند براساس همان پایش بگیرند نه صرفا براساس سهمیه ثابت.</p>
      <p>وی تاکید کرد: هیچ نگرانی در مورد حمل و نقل عمومی در تهران نداریم و تاکسی‌های رسمی شهر هیچ تغییر قیمتی نداشتند و تاکسی‌های اینترنتی هم به حد کافی سهمیه دارند و برای تا حدود چهارهزار کیلومتر پیمایش در ماه به آنان سهمیه دادیم.</p>
    </article>
  </body>
</html>