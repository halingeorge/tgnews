<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119485-spektakularno-bekstvo-demonstranata-koje-je-policija-opsela-u-hong-kongu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T16:35:04+00:00"/>
    <meta property="og:title" content="Spektakularno bekstvo demonstranata koje je policija opsela u Hong Kongu"/>
    <meta property="og:description" content="Desetine hongkonških demonstranata koje je policija opsela u kampusu Univerziteta, uspele su da danas pobegnu pošto je pao mrak, dok Peking preti da će &quot;rešiti političku krizu&quot; na toj svojoj autonomnoj teritoriji na jugu.Pod opasdom policije koja je opkolila Politehnički univerzitet, bastion petomesečnog protesta, demonstranti su preko mosta sišli na ulicu odakle su ih odvezli njihovi saradnici na motociklima. Policija preti da će upotrebiti &quot;bojevu municiju&quot; protiv &quot;smrtonosnog oružja&quot; radikalnih demonstranata koji su na policajce bacali cigle i &quot;molotovljeve koktele&quot;.Zasad se ne zna koliko je demonstranata ostalo u kampusu.Nemiri u toj bivšoj britanskoj koloniji prešli su prošle nedelje u mnogo radikalniju i nasilniju fazu, što je dovelo do zatvaranja škola.Izvršna vlast Hong Konga koja deluje u skladu s Pekingom, odbila je da prihvati zahteve demonstranata: opšte biračko pravo u mega-gradu od 7,5 miliona ljudi i istragu policijskog nasilja.Kina je više puta upozoravala da neće tolerisati nepoštovanje vlasti…"/>
  </head>
  <body>
    <article>
      <h1>Spektakularno bekstvo demonstranata koje je policija opsela u Hong Kongu</h1>
      <address>
        <time datetime="2019-11-18T16:35:04+00:00">18 Nov 2019, 16:35</time>
      </address>
      <slideshow>
        <figure>
          <img src="https://static.beta.rs/thumbs/bdf57f72.556x371.jpg"/>
        </figure>
        <figure>
          <img src="https://static.beta.rs/thumbs/10b8b11e.556x371.jpg"/>
        </figure>
        <figure>
          <img src="https://static.beta.rs/thumbs/3877ab46.527x371.jpg"/>
        </figure>
        <figure>
          <img src="https://static.beta.rs/thumbs/d3120fcd.556x371.jpg"/>
        </figure>
        <figure>
          <img src="https://static.beta.rs/thumbs/a466c16f.556x371.jpg"/>
        </figure>
        <figure>
          <img src="https://static.beta.rs/thumbs/344b28d0.567x371.jpg"/>
        </figure>
        <figure>
          <img src="https://static.beta.rs/thumbs/580d9a2f.556x371.jpg"/>
        </figure>
        <figure>
          <img src="https://static.beta.rs/thumbs/18a8f108.556x371.jpg"/>
        </figure>
        <figure>
          <img src="https://static.beta.rs/thumbs/94b7d848.448x371.jpg"/>
        </figure>
        <figure>
          <img src="https://static.beta.rs/thumbs/d54e0344.556x371.jpg"/>
        </figure>
      </slideshow>
      <p>Desetine hongkonških demonstranata koje je policija opsela u kampusu Univerziteta, uspele su da danas pobegnu pošto je pao mrak, dok Peking preti da će "rešiti političku krizu" na toj svojoj autonomnoj teritoriji na jugu.<br/><br/>Pod opasdom policije koja je opkolila Politehnički univerzitet, bastion petomesečnog protesta, demonstranti su preko mosta sišli na ulicu odakle su ih odvezli njihovi saradnici na motociklima. <br/><br/>Policija preti da će upotrebiti "bojevu municiju" protiv "smrtonosnog oružja" radikalnih demonstranata koji su na policajce bacali cigle i "molotovljeve koktele".<br/><br/>Zasad se ne zna koliko je demonstranata ostalo u kampusu.<br/><br/>Nemiri u toj bivšoj britanskoj koloniji prešli su prošle nedelje u mnogo radikalniju i nasilniju fazu, što je dovelo do zatvaranja škola.<br/><br/>Izvršna vlast Hong Konga koja deluje u skladu s Pekingom, odbila je da prihvati zahteve demonstranata: opšte biračko pravo u mega-gradu od 7,5 miliona ljudi i istragu policijskog nasilja.<br/><br/>Kina je više puta upozoravala da neće tolerisati nepoštovanje vlasti, a sve je veća zabrinutost zbog mogućnosti direktne intervencije kineskih snaga za okončanje krize.<br/><br/>Kineski vojnici, koji su u Hong Kongu od 1997. godine, kada je pekinška vlast preuzela taj grad i okolinu, prošlog vikenda su izašli iz kasarni, i to samo da bi uklanjali barikade demonstranata. Izuzetno retka pojava vojnika na ulicama, mada u civilnoj odeći, podstakla je hipotezu da predstoji vojna intervencija.<br/><br/>Ambasador Kine u Velikoj Britaniji podstakao je danas tu opciju rekavši da "Vlada Hong Konga čini sve što je moguće da povrati kontrolu nad situacijom, ..ali ako ona sasvim izmakne kontroli, centralna vlast sigurno neće mirno sedeti, imamo i odlučnost i moć da okončamo nemire".<br/><br/>Policija je danas uhapsila desetine demonstranata kod kampusa, a neke i tukla. "Osim izlaska i predaje, ne vidim drugu opciju za njih", rekao je nekoliko sati pre današnjeg spektakularnog bekstva demonstranata Šek Hau-jip, policijski komandant.<br/><br/>Policija je stanje u kampusu nazvala "neredom" što je naziv krivičnog dela kažnjivog s 10 godina zatvora. <br/><br/>Protest se prošlog ponedeljka proširio Hong Kongom po novoj strategiji pod nazivom "Cvetajte svuda" koja se sastoji od mnoštva blokada, sukoba, vandalizma kako bi se do maksimuma razvukle snage policije.<br/><br/>Rezultat je pet dana skoro potpune blokade javnog prevoza, a škole ni danas nisu otvorene.<br/><br/>Novu fazu je obeležilo pogoršanje nasilja na obe strane, što pokazuju i slike policajca u nedelju ranjenog strelom koju je ispalio demonstrant kod sada opsednutog kampusa.<br/><br/>Policija je saopštila da je danas kod kampusa ispalila tri metka, rekavši da niko nije ranjen i da je službeno oružje bilo upotrebljeno u izolovanim slučajevima, bez namere da se neko ubije.<br/><br/>Grupama demonstranata koji su na nju bacali cigle i "molotovljeve koktele", policija je odgovorila suzavcem, gumenim mecima i vodenim topovima.<br/><br/>Jedna 19-godišnja devojka koja krije ime, za AFP je govorila o očajanju demonstranata opkoljenih u kampusu: "Neki plaču, neki su gnevni (...) jer nema izlaza, jer više nije moguće napustiti kampus", rekla je ona.<br/><br/>Nekoliko stotina metara od univerziteta, policija je ispalila suzavac da bi rasterala demonstrante koji su i tamo podigli barikade, iza ledja policijske opsade kampusa.<br/><br/>Uprkos svemu, demonstranti u Hongkongu nameravaju da nastave blokade kako bi "zadavili ekonomiju" jednog od glavnih finansijskih centara planete, koji je već u recesiji.<br/><br/>U simboličnoj pobedi za demonstrante, Vrhovni sud je danas presudio da je neustavna odluka vlade da gradjanima zabrani nošenje maski preko lica.<br/><br/>Predsednik Kine Si Djinping je prošle nedelje uputio svoje dosad najjasnije upozorenje, rekavši da sukob u Honkongu ugrožava "Princip jedna zemlja-dva sistema" koji je omogućio da Velika Britanija 1997. godine Hongkong preda Kini.<br/><br/>Portparol Ministra odbrane Kine, Vu Ćian rekao je danas da je "okončanje nasilja i vraćanje reda najhitniji zadatak u Hong Kongu".</p>
    </article>
  </body>
</html>