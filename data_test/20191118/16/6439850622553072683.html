<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461607/%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A6%E0%A7%81%E0%A6%87%E0%A6%9C%E0%A6%A8%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8-%E0%A6%95%E0%A6%BE%E0%A6%B0%E0%A6%BE%E0%A6%A6%E0%A6%A8%E0%A7%8D%E0%A6%A1"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T16:05:00+00:00"/>
    <meta property="og:title" content="বরিশালে হত্যা মামলায় দুইজনের যাবজ্জীবন কারাদন্ড"/>
    <meta property="og:description" content="স্টাফ রিপোর্টার, বরিশাল ॥ জেলার মেহেন্দিগঞ্জ উপজেলার লস্করপুর এলাকার দিনমজুর ইদ্রিস মাঝি হত্যা মামলায় দুইজনের যাবজ্জীবন কারাদন্ড দিয়েছে জেলা ও দায়রা জজ আদালত। পাশাপাশি উভয়কে ৫০ হাজার টাকা জরিমানা অনাদায়ে আরও একবছরের বিনাশ্রম কারাদন্ড প্রদান করা হয়েছে। সোমবার বেলা তিনটায় জেলা ও দায়েরা জজ আদালতের ..."/>
  </head>
  <body>
    <article>
      <h1>বরিশালে হত্যা মামলায় দুইজনের যাবজ্জীবন কারাদন্ড</h1>
      <address>
        <time datetime="2019-11-18T16:05:00+00:00">18 Nov 2019, 16:05</time>
      </address>
      <figure>
        <img src="http://www.dailyjanakantha.com/files/201911/1574096718_41.jpg"/>
      </figure>
      <p>স্টাফ রিপোর্টার, বরিশাল ॥ জেলার মেহেন্দিগঞ্জ উপজেলার লস্করপুর এলাকার দিনমজুর ইদ্রিস মাঝি হত্যা মামলায় দুইজনের যাবজ্জীবন কারাদন্ড দিয়েছে জেলা ও দায়রা জজ আদালত। পাশাপাশি উভয়কে ৫০ হাজার টাকা জরিমানা অনাদায়ে আরও একবছরের বিনাশ্রম কারাদন্ড প্রদান করা হয়েছে। সোমবার বেলা তিনটায় জেলা ও দায়েরা জজ আদালতের বিচারক মোঃ রফিকুল ইসলাম এ রায় ঘোষনা করেন।</p>
      <p>দন্ডপ্রাপ্তরা হলো-মেহেন্দিগঞ্জের লস্করপুর এলাকার ইকবাল মাহামুদ ও তার বোন জামাতা মাসুদুল ইসলাম মাসুদ। আদালতের পিপি এ্যাডভোকেট একেএম জাহাঙ্গীর জানান, দন্ডপ্রাপ্তদের মধ্যে ইকবাল মাহামুদ উচ্চ আদালত থেকে জামিন নিয়ে পলাতক রয়েছেন। তাই তার বিরুদ্ধে গ্রেফতারী পরোয়ানা জারি করা হয়েছে। তিনি আরও জানান, মামলায় বাকী আসামিদের বিরুদ্ধে অভিযোগ প্রমানিত না হওয়ায় তাদের মামলা থেকে অব্যাহতি দেয়া হয়েছে।</p>
      <p>মামলা সূত্রে জানা গেছে, আসামিদের সাথে খুন হওয়া ইদ্রিস মাঝির জমিজমা নিয়ে বিরোধ ছিলো। যার সূত্র ধরে ২০১৫ সালের ১২ জুন ভোররাতে আসামিরা ইদ্রিস মাঝির ঘরের ভেতর প্রবেশ করে তাকে কুপিয়ে রক্তাক্ত জখম করে। পরে স্থানীয়রা ইদ্রিসকে উদ্ধার করে উপজেলা হাসপাতালে নিয়ে গেলে চিকিৎসক তাকে মৃত বলে ঘোষনা করেন। এ ঘটনায় নিহত ইদ্রিসের বোন মেহেন্দিগঞ্জের চরহোগলা গ্রামের খলিল চৌকিদারের স্ত্রী ছকিনা খাতুন বাদী হয়ে পাঁচজনকে নামধারী ও ৪/৫ অজ্ঞাতনামা আসামি করে মামলা দায়ের করেন। মামলায় জেলা ডিবি পুলিশের এসআই মোঃ খলিলুর রহমান ২০১৬ সালের ৮ মে আদালতে চার্জশীট দাখিল করেন। আদালতের বিচারক ১৮ জনের স্বাক্ষ্যগ্রহন শেষে উল্লেখিত রায় ঘোষনা করেন।</p>
    </article>
  </body>
</html>