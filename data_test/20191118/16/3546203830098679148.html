<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1542515347_Motorola_RAZR_-_sgavaemiyat_telefon_koyto_shte_se_opita_da_si_varne_starata_slava"/>
    <meta property="og:site_name" content="webcafé"/>
    <meta property="article:published_time" content="2019-11-18T16:22:00+00:00"/>
    <meta property="og:title" content="Motorola RAZR - сгъваемият телефон, който ще се опита да си върне старата слава"/>
    <meta property="og:description" content="Ще стане ли отново хит RAZR? Предстои да видим..."/>
  </head>
  <body>
    <article>
      <h1>Motorola RAZR - сгъваемият телефон, който ще се опита да си върне старата слава</h1>
      <address><time datetime="2019-11-18T16:22:00+00:00">18 Nov 2019, 16:22</time> by <a rel="author" href="https://www.webcafe.bg/author/id_22_Mobilecafe" target="_blank">Mobilecafe, по The Verge</a></address>
      <figure>
        <img src="https://images.webcafe.bg/2019/11/18/motorolarazr2/1170x1221.jpg"/>
        <figcaption>Ще стане ли отново хит RAZR? Предстои да видим...<cite>Снимка: © Instagram</cite></figcaption>
      </figure>
      <p>Годината е 2004-а, а телефоните "с капаче" са истински хит.</p>
      <p>Най-желаният от тях обаче категорично е Motorola RAZR, не без помощта на ефектните реклами, които подсказват колко тънък и перфектен е като дизайн.</p>
      <p>
        <b>Постепенно обаче RAZR и подобните му, бяха заменени от смартфоните с тъчскрийн и останаха назад в технологичната история.</b>
      </p>
      <p>До 2019 година, когато Motorola RAZR се завръща и отново има амбициите да се превърне в най-популярния и желан телефон, този път под формата на сгъваем смартфон с Android.</p>
      <p>Компанията представи своя нов модел от серията - T9 клавиатурата вече я няма, а малкият LCD екран е заменен от 6,2-инчов OLED дисплей. Операционната система е Android 9 Pie.</p>
      <p>Новият RAZR е и фундаментално различен от досегашните опити за създаване на сгъваем смартфон, който да допада на потребителите и да издържа на дългосрочна употреба. Да, това не е първият път, в който Motorola се опитват да възкресят легендарния Razr. През 2009 г. брандът представи Droid серията на RAZR, която твърде много разчиташе на старата слава на модела, за да спечели на своя страна потребителите.</p>
      <p>
        <b>Новият RAZR обаче не е просто познато име - той е истински наследник на сгъваемия телефон, с дизайн, силно вдъхновен от предшественика му от 2004 г.</b>
      </p>
      <figure>
        <img src="https://images.webcafe.bg/2019/11/18/motorolarazr/618x346.jpg"/>
      </figure>
      <p>Дори и долната му извита "брадичка" изглежда по почти същия начий, въпреки че под нея вече се крие не само говорител, но и USB Type-C порт и сензор за пръстов отпечатък. С други думи, това не е просто подобен като визия телефон, който се надява да припечели малко от носталгията, а е опитът на Motorola да създаде истински модерен и търсен флагман - нещо, което фирмата се опитва да постигне от години.</p>
      <p>Основният акцент тук е върху дизайна и най-вече - върху дисплея. Той е 6,2-инчов OLED панел, който се прегъва през среда. Когато е разгънат, той не изглежда чувствително по-различен от всеки друг модел смартфон, който се предлага в момента на пазара. Допълнителен плюс е, че приложенията на Android удобно се адаптират към дисплея, когато той се разгъне.</p>
      <p>В горната част е разположен тесен ноч, в който са разположени допълнителни говорители и предната селфи камера. Колкото до долния край на панела, който на пръв поглед изглежда доста масивно, според потребителите това е нещо, с което бързо се свиква и спира да се забелязва.</p>
      <p>
        <b>На горното капаче има втори, 2,7-инчов стъклен дисплей, който от Motorola наричат Quick View дисплей.</b>
      </p>
      <figure>
        <img src="https://images.webcafe.bg/2019/11/18/motorolarazr1/618x346.jpg"/>
      </figure>
      <p>Той показва нотификациите, контролира музика и други приложения и може да бъде използван като допълнителна селфи камера. От Motorola посочват, че са работили съвместно с Google, за да може отворените вече приложения да се "пренасят" гладко и на главния дисплей, като той се активира.</p>
      <p>Тук обаче идват опасенията колко би издържал смартфонът на сгъването и активното ползване, особено след като се има предвид лошия опит със Samsung Galaxy Fold например.</p>
      <p>Производителят изказва абсолютна увереност, че устройството е издръжливо и има "стандартна за смартфон продъжителност на живота". Панелът е защитен от допълнително покритие, което пази от прах и капки вода, но телефонът не е водоустойчив. Дисплеят е заобиколен от кант от неръждаема стомана.</p>
      <p>От Motorola казват още, че имат години опит с точно такива дисплеи и последното нещо, което ще кажат на клиентите си, е да внимават, докато използват телефоните си. Голяма част от тази самоувереност идва от факта, че компанията работи съвместно с Lenovo при създаването на пантите и плъзгащите се елементи, които служат за отварянето и затварянето на смартфона RAZR.</p>
      <p>
        <b>Друг огромен плюс е, че новият RAZR връща онова позабравено чувство какво е да използваш телефон "с капаче".</b>
      </p>
      <p>Да затворите ядосано телефона, за да прекратите обаждането, вероятно е приятно дори и през 2019 г. Дизайнът решава и друг проблем, който много от стандартните флагмани създават - компактен е.</p>
      <p>Ако смятате, че смартфоните стават неудобно големи, то Motorola решава тази дилема, тъй като в сгънато положение RAZR пасва във всеки джоб. Освен това големият дисплей трудно ще се надраска - все пак в голяма част от времето е сгънат.</p>
      <p>Дотук обаче свършват положителните страни на новия RAZR. Смартфонът използва чипсет Snapdragon 710, който не е лош, но повечето флагмани вече използват по-съвременния Snapdragon 855. От компанията подчертават, че изборът на по-стария чип не е случаен и има за цел по-дълъг живот на батерията и защита от прегряване на устройството.</p>
      <p>В толкова тънък смартфон няма друг начин батерията да издържи цял ден, освен да използва по-слаб чипсет. Затова и камерата е едва 16 мегапиксела - от Motorola няма как да съберат по-мощна камера в такова устройство.</p>
      <p>
        <b>С тези минуси е трудно да се направи компромис, особено когато се стигне до цената на RAZR - почти 1500 долара.</b>
      </p>
      <p>Той е едновременно най-евтиният сгъваем смартфон на пазара и драстично по-скъп от всеки не-сгъваем флагман на водещите производители от Samsung, Huawei и Apple. Дали въпреки това RAZR ще успее да си върне старата слава?</p>
      <p>Ще разберем след януари 2020 г., когато започват първите доставки на телефона.</p>
      <related>
        <a href="https://www.webcafe.bg/mobilecafe/premiera/id_758328160_Surface_Duo_Smartfonat_s_dva_ekrana_ot_Microsoft"/>
      </related>
    </article>
  </body>
</html>