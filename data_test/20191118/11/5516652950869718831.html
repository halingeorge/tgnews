<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425910/theatrikh-omada-adelfothtas-krhtwn-trianta-xronia-se-miamish-wra"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T11:15:01+00:00"/>
    <meta property="og:title" content="Θεατρική Ομάδα Αδελφότητας Κρητών: “Τριάντα χρόνια σε μιάμιση ώρα”"/>
    <meta property="og:description" content="Ένα μοναδικό αφιέρωμα είχε την ευκαιρία να παρακολουθήσει το θεατρόφιλο κοινό της Ρόδου το Σάββατο 9-11-2019 στο Δημοτικό Θέατρο. Ήταν η παράσταση «Τριάντα χρόνια σε μιάμιση ώρα» με την οποία η Θεατρική Ομάδα της Αδελφότητας Κρητών γιόρτασε τα τριαντάχρονά της."/>
  </head>
  <body>
    <article>
      <h1>Θεατρική Ομάδα Αδελφότητας Κρητών: “Τριάντα χρόνια σε μιάμιση ώρα”</h1>
      <address>
        <time datetime="2019-11-18T11:15:01+00:00">18 Nov 2019, 11:15</time>
      </address>
      <p>
        <b>Ένα μοναδικό αφιέρωμα είχε την ευκαιρία να παρακολουθήσει το θεατρόφιλο κοινό της Ρόδου το Σάββατο 9-11-2019 στο Δημοτικό Θέατρο. Ήταν η παράσταση «Τριάντα χρόνια σε μιάμιση ώρα» με την οποία η Θεατρική Ομάδα της Αδελφότητας Κρητών γιόρτασε τα τριαντάχρονά της.</b>
      </p>
      <p>Το αφιέρωμα περιλάμβανε επιλεγμένα αποσπάσματα από θεατρικά έργα που έχει ανεβάσει και τα οποία έχουν σφραγίζει την πορεία της. Η προσέγγιση της τριαντάχρονης πορείας της ομάδας μέσα από τις σκηνές που παρουσιάστηκαν ήταν περισσότερο αξιακή. Τι έδωσε δηλαδή η ομάδα όλα αυτά τα χρόνια, τι προσπάθησε να υπηρετήσει. Ποιες ήταν οι αρχές, οι αξίες και τα πιστεύω που ήταν στο επίκεντρο της δημιουργικής της πορείας, μιας πορείας που τελικό αποδέκτη της έχει πάντα τον άνθρωπο.</p>
      <p>Ιδιαίτερη αναφορά έγινε στον βασικό συντελεστή της τριαντάχρονης πορείας της που είναι ο σκηνοθέτης της Γιάννης Φλώρος. Ο άνθρωπος ο οποίος έχει συνδέσει την προσφορά του στην κοινωνία της Ρόδου με τη θεατρική καλλιτεχνική δημιουργία.</p>
      <p>Ιδιαίτερο χαρακτηριστικό της Θεατρικής Ομάδας των Κρητών της Ρόδου είναι η επιλογή των έργων που παρουσιάζονται και που κατά κύριο λόγο είναι γραμμένα στο κρητικό ιδίωμα. Όπως επισημάνθηκε αυτό γίνεται γιατί ο κρητικός λόγος δίνει χρώμα και ρυθμό, δύναμη και ζωντάνια στα κείμενα που έχουν παρουσιαστεί. Παράλληλα, η επιλογή αυτή έχει ως στόχο την ανάδειξη και υπηρέτηση του κρητικού λόγου μέσω της θεατρικής δημιουργίας. Αξίζει να επισημανθεί ότι η Θεατρική Ομάδα της Αδελφότητας Κρητών Ρόδου είναι, σε όλη τη χώρα, η μοναδική ομάδα που ασχολείται ακραιφνώς, τώρα και τριάντα χρόνια, με το σύγχρονο θέατρο στην κρητική διάλεκτο.</p>
      <p>Όπως υπογραμμίστηκε, η προσφορά της Θεατρικής ομάδας έχει αναγνωριστεί και πέρα από το νησί της Ρόδου αφού έχει αρκετές διακρίσεις. Όπως τη διάκρισή της στο φεστιβάλ ερασιτεχνικού θεάτρου Ιεράπετρας το 2009 όπου κέρδισε πέντε βραβεία με σημαντικότερο το βραβείο κοινού ως η καλύτερη παράσταση του φεστιβάλ. Κι ακόμη φέτος, το 2019, πήρε το πρώτο βραβείο κοινού στο φεστιβάλ σάτιρας της Πάτρας «Μώμος ο Πατρεύς», ενώ πέρυσι είχε κερδίσει το δεύτερο βραβείο κοινού.</p>
      <p>Η συνεισφορά της Ομάδας στο θέατρο, τον πολιτισμό και την παράδοση του τόπου μας στηρίζεται στα μέλη της, τους ερασιτέχνες ηθοποιούς οι οποίοι με αγάπη, θέληση και μεράκι, επιλέγουν, τον ελεύθερο χρόνο τους, να τον διαθέτουν δημιουργικά στη θεατρική τέχνη και τον συνάνθρωπό τους. Τα μέλη της ομάδας, μαζί με τον σκηνοθέτη τους Γιάννη Φλώρο, αυτά τα τριάντα χρόνια έχτισαν ένα οικοδόμημα που στηρίζεται στην αγάπη και το πάθος για την Κρήτη και το θέατρο κυρίως όμως γιατί ο βαθύτερος σκοπός τους είναι, ως ενεργοί πολίτες, με τις μικρές τους δυνάμεις, να προσπαθήσουν ώστε να γίνει ο κόσμος μας καλύτερος. Η παρουσία του κοινού που είχε πλημμυρίσει το θέατρο ήταν η καλύτερη επιβράβευση για το έργο που έχουν δημιουργήσει. Και ως αντίτιμο οι θεατές φεύγοντας πήραν έναν πλούτο συναισθημάτων από τη συγκίνηση αλλά και το πλούσιο γέλιο που απλόχερα τους χάρισαν τα μέλη της ομάδας.</p>
      <p>Στο αφιέρωμα «Τριάντα χρόνια σε μιάμιση ώρα» πήραν μέρος οι: Χρύσα Αλεξάκη, Μανώλης Καλογεράκης, Βαγγέλης Κορακάκης, Φρόσω Κουβίδη, Νίκος Κουρουπάκης, Στέλιος Μοσχονάς, Γιάννης Νιωτάκης, Μαρία Παπαδάκη, Ευγενία Στεφανάκη, Νικηφόρος Στρατήγης, Μανώλης Τσιρακάκης και Γιώργης Ψαρολογάκης. Τη σκηνοθετική επιμέλεια είχε ο Γιάννης Φλώρος, την επιλογή και επιμέλεια της μουσικής ο π. Εμμαν. Σκλιβάκης ενώ την παρουσίαση έκανε η Κωστούλα Κριτσωτάκη.<br/>Μ.Γ.</p>
    </article>
  </body>
</html>