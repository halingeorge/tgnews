<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Luca-Meo-Seat-que-carretera_0_2346365415.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T11:06:11+00:00"/>
    <meta property="og:title" content="Luca de Meo (Seat): &quot;Ens inquieta que per un tall de carretera haguem de parar la fàbrica&quot;"/>
    <meta property="og:description" content="El president de la firma de Martorell avisa sobre les conseqüències de les protestes en l'operativa"/>
  </head>
  <body>
    <article>
      <h1>Luca de Meo (Seat): "Ens inquieta que per un tall de carretera haguem de parar la fàbrica"</h1>
      <h2>El president de la firma de Martorell avisa sobre les conseqüències de les protestes en l'operativa</h2>
      <address>
        <time datetime="2019-11-18T11:06:11+00:00">18 Nov 2019, 11:06</time>
      </address>
      <p>El president de Seat, Luca de Meo, ha assegurat que no l'"inquieta" que s'aturi el país per les protestes contra la sentència a Catalunya, sinó que perquè es talli una carretera hagin de parar la planta. En una entrevista aquest dilluns a <i>La Vanguardia</i> recollida per Europa Press, ha explicat que van decidir aturar la planta de Martorell en motiu de la vaga general del 18 d'octubre per prudència: "No sabíem si totes les peces arribarien, i també ens podíem trobar amb 6.000 persones esperant que arrenqués la línia".</p>
      <p>Malgrat que constata la bona marxa de Seat, De Meo assegura que la situació sempre és fràgil: "La meva feina és demostrar que no passa res operativament, però si això segueix, el grup té altres opcions, disposa de plantes en gairebé tots els països d'Europa. Això és el que em fa por".</p>
      <figure>
        <img src="https://www.ara.cat/2019/11/12/politica/president-Seat-Luca-Meo-Madrid_2342775853_67328872_117x66.jpg"/>
      </figure>
      <p>
        <a href="https://www.ara.cat/economia/president-Seat-situacio-politica-Catalunya-res-dir-De-Meo_0_2342765800.html">El president de Seat, sobre la situació política a Catalunya: "Fins que no ens afecti l'operativa, no tenim res a dir"</a>
      </p>
      <p>D'altra banda, el directiu italià explica que quan va arribar a liderar la planta va tenir la sensació que Barcelona i Seat "vivien d'esquena", per la qual cosa va apostar per integrar el grup en associacions com Barcelona Tech City o la Mobile World Capital. "Seat representa el 4% del PIB de Catalunya i el 12% de les exportacions. Som el primer inversor industrial d'Espanya", destaca.</p>
      <p>En aquest sentit, De Meo posa en valor l'actual autofinançament de l'empresa: "Alguns creuen que la meva feina consisteix a anar a Alemanya a pidolar inversions, mentre que la realitat és que el que s'inverteix a Seat es genera aquí. Aquesta empresa s'autofinança des de fa quatre anys". A més, insisteix que s'ha centrat en "canviar la mentalitat en una empresa que portava molts anys desmoralitzada", i que veu Seat ben posicionada, encara que diu que encara queda molta feina perquè el que demanen el mercat i el regulador és un gran desafiament, segons ell.</p>
      <figure>
        <img src="https://www.ara.cat/2018/02/26/economia/Seat-Luca-Meo-presentacio-MWC_1968413311_51485481_117x66.jpg"/>
      </figure>
      <p>
        <a href="https://www.ara.cat/economia/Foment-Treball-Luca-Meo-medalla_0_2345765521.html">Foment del Treball atorga a Luca de Meo la seva medalla d'honor</a>
      </p>
      <p>Preguntat sobre la possible oferta per <a href="https://motor.ara.cat/novetats/Renault-vol-fitxar-president-Seat_0_2345765505.html">ocupar el lloc de conseller delegat de Renault</a>, com recull la premsa francesa, De Meo ha evitat fer comentaris "sobre rumors", i ha sostingut que el seu compromís actual és amb Seat, amb el grup Volkswagen a Espanya i amb la indústria de l'automòbil de l'Estat.</p>
    </article>
  </body>
</html>