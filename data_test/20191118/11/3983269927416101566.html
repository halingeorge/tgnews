<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/quatre-llargmetratges-amb-participacio-de-tv3-al-festival-de-cinema-de-gijon/nota-de-premsa/2964207/"/>
    <meta property="og:site_name" content="CCMA"/>
    <meta property="article:published_time" content="2019-11-18T11:41:48+00:00"/>
    <meta property="og:title" content="Quatre llargmetratges amb participació de TV3, al Festival de Cinema de Gijón"/>
    <meta property="og:description" content="&quot;Les Perseides&quot;, &quot;Sense sostre&quot;, &quot;Liberté&quot; i &quot;La hija de un ladrón&quot;, amb participació de TV3, es projectaran al Festival Internacional de Cinema de Gijón, que se celebra del 15 al 23 de novembre"/>
  </head>
  <body>
    <article>
      <h1>Quatre llargmetratges amb participació de TV3, al Festival de Cinema de Gijón</h1>
      <h2>"Les Perseides", "Sense sostre", "Liberté" i "La hija de un ladrón", amb participació de TV3, es projectaran al Festival Internacional de Cinema de Gijón, que se celebra del 15 al 23 de novembre</h2>
      <address><time datetime="2019-11-18T11:41:48+00:00">18 Nov 2019, 11:41</time> by <a rel="author">CCMA</a></address>
      <p>El Festival Internacional de Cinema de Gijón compta aquest any amb quatre llargmetratges amb participació de TV3 en diferents seccions. "Les Perseides" es projectarà en la Secció Oficial, "Sense sostre" a la secció competitiva "Rellumes", i "Liberté" i "La hija de un ladrón", amb passis especials.</p>
      <p>
        <b>"Les perseides"</b>
      </p>
      <p>Aquest llargmetratge és una producció de Boogaloo Films, la Universitat Pompeu Fabra i la participació de TV3, dirigit per Alberto Dexeus i Ànnia Gabarró i protagonitzada per Nora Sala-Patau, Marta Tremps, Eduard Buch i Carmela Poch.</p>
      <p>Sinopsi:</p>
      <p>Les llegendes de la zona relaten que el poble i la central tèrmica d'Escatrón es van construir sobre terreny de la batalla de la Guerra Civil Espanyola, sobre els cossos de cadàvers sense desenterrar. Els fantasmes i els esperits continuen deambulant pels seus carrers i edificis, mig abandonats en l'actualitat. Mar arriba a Escatrón per passar l'estiu més estrany de la seva vida després del divorci dels seus pares. La nena es refugia en aquestes misterioses llegendes de postguerra que floten en el poble mitjançant un grup d'adolescents que viuen amb unes regles diferents de les que ella coneix. Incapaç de distingir la ficció de la realitat, la Mar anirà descobrint un lloc més fascinant del que semblava, que farà que faci les paus amb el seu pare, conciliant els vincles familiars amb la memòria històrica del país, des del punt de vista d'una adolescent actual.</p>
      <p>
        <b>"Sense sostre"</b>
      </p>
      <p>És un film dirigit per Xesc Cabot i Pep Garrido, protagonitzada per Enric Molina, Laia Manzanares, Teresa Vallicrosa, Juan Carlos González, Jesús Marcos, Josep Maria Blanco, entre d'altres, i produïda per Alhena production i Atende Films i la participació de TV3.</p>
      <p>Sinopsi:</p>
      <p>En Joan, un home que malviu als carrers de Barcelona amb la inseparable companyia del seu gos Tuc, decideix abandonar la seva rutina d'alcohol i violència i emprendre un viatge sobrehumà cap a una destinació que només ell coneix.</p>
      <p>La pel·lícula està protagonitzada per persones que han viscut al carrer, treballant al costat d'actors professionals.</p>
      <p>
        <b>"Liberté"</b>
      </p>
      <p>És una pel·lícula amb la producció d'Idéale Audience (França), Rosa Filmes (Portugal), Andergraun Films (Espanya), amb producció associada amb Lupa Film (Alemanya) i participació de TV3 i dirigida per Albert Serra i protagonitzada per Helmut Berger, Marc Susini i Iliana Zabeth,</p>
      <p>El film és la versió cinematogràfica de l'obra teatral que el director banyolí Albert Serra va presentar a Berlín l'any 2018, en què explora el llibertinatge i el puritanisme de l'Alemanya de finals del segle XVIII.</p>
      <p>"Liberté", que ha provocat força polèmica, ha tingut un fort ressò internacional. Serra va ser guardonat amb el Premi Especial del Jurat al Festival de Canes. La pel·lícula va participar i va guanyar dins la secció "Un certain regard", la segona amb més rellevància del certamen després de l'oficial.</p>
      <p>A més, el film s'ha projectat en festivals com el New York Film Festival, el Toronto International Film Festival o el Film Fest de Munic (Alemanya). També ha tingut presència al Festival de Cine Europeu de Sevilla 2019, que se celebra durant aquests dies, i al Festival de Cinema Espanyol de Tolosa de Llenguadoc  Cinespaña 2019.</p>
      <p>Sinopsi:</p>
      <p>Després de la mort del disbauxat Lluís XV, un grup de cortesans, llibertins radicals, són proscrits de la cort pel nou monarca Lluís XVI, més purità i que vol posar ordre a la cort. Alguns decideixen fugir cap als principats alemanys amb la intenció d'"exportar" el llibertinatge per terres septentrionals, tradicionalment més conservadores. Encara en terres franceses, s'aturen en un paratge conegut per ser punt de trobada de personatges dissoluts que s'entreguen sense contenció a les pràctiques sexuals més llicencioses. En aquest bosc, de nit, sota la pressió del moment històric, d'extenuació psicològica després d'anys de pràctiques llibertines, una sensació de saturació i buit s'apodera d'alguns d'ells, que es debaten entre la resignació pietosa i continuar amb la servitud cega a les exigències del desig.</p>
      <p>
        <b>"La hija de un ladrón"</b>
      </p>
      <p>És una producció d'Oberon Cinematográfica en coproducció amb BTeam Prods<i>,</i> que compta amb la participació de TV3, RTVE i Movistar+, amb el suport de l'ICAA i de l'ICEC. Està dirigida per Belén Funes i protagonitzada per Greta Fernández i el seu pare, Eduard Fernández, Àlex Monner, Frank Feys, Tomás Martín, Adela Silvestre i Borja Espinosa</p>
      <p>El llargmetratge ha tingut una trajectòria internacional molt potent: Greta Fernández va ser guardonada amb la Conxa de Plata com a millor actriu en el Festival de Sant Sebastià. Més recentment al Festival de Cinema de Tessalònica, Greta Fernández també va ser premiada com a millor actriu per "La hija de un ladrón"</p>
      <p>A més, el film s'ha projectat en diversos festivals com el BFI London Film Festival, el Chicago International Film Festival o el Cairo International Film Festival, entre d'altres.</p>
      <p>Sinopsi:</p>
      <p>"La hija del ladrón" és la primera pel·lícula en la qual actuen junts Eduard i Greta Fernández, que interpreten els rols de pare i filla, respectivament. La Sara (Greta Fernández) ha estat sola tota la vida. Té 22 anys i un nadó, el seu desig és formar una família normal al costat del seu germà petit i del pare del seu fill. El seu pare, el Manuel (Eduard Fernández), després d'anys absent, en sortir de la presó decideix reaparèixer a les seves vides. La Sara sap que ell és el principal obstacle dins dels seus plans i pren una decisió difícil: allunyar-lo d'ella i del seu germà.</p>
      <p>
        <a href="http://www.tv3.cat/ficcioicinema">tv3.cat/ficcioicinema</a>
      </p>
    </article>
  </body>
</html>