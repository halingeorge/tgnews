<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653815/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T11:30:00+00:00"/>
    <meta property="og:title" content="Morgan Stanley очікує на ослаблення долара в 2020 році"/>
    <meta property="og:description" content="Morgan Stanley прогнозує, що американські акції та корпоративні облігації будуть показувати відстаючу динаміку в наступному році, а долар ослабне на тлі прискорення економічного зростання за межами США"/>
  </head>
  <body>
    <article>
      <h1>Morgan Stanley очікує на ослаблення долара в 2020 році</h1>
      <address>
        <time datetime="2019-11-18T11:30:00+00:00">18 Nov 2019, 11:30</time>
      </address>
      <p>Morgan Stanley прогнозує, що американські акції та корпоративні облігації будуть показувати відстаючу динаміку в наступному році, а долар ослабне на тлі прискорення економічного зростання за межами США.</p>
      <p>Про це пише <a href="https://www.bloomberg.com/news/articles/2019-11-18/morgan-stanley-sees-u-s-underperforming-in-2020-across-markets">Bloomberg</a>.</p>
      <p>"Ми бачимо найбільший потенціал зростання на ринках з більш явними перспективами досягнення зростання прибутків компаній (Японія і ринки, що розвиваються) або простором для масштабного перегляду оцінок на зниженні політичних ризиків (Європа)", — написали стратеги в щорічному прогнозі.</p>
      <p>Банк очікує незначного зниження індексу S&amp;P 500 до кінця наступного року — до 3000 зі 3120 станом на кінець минулого тижня.</p>
      <p>Американські акції були глобальними лідерами в цьому році, хоча і не сильно відірвалися від європейських — обидва ринки отримали підтримку від початку нового циклу пом'якшення політики центробанків.</p>
      <p>Morgan Stanley помилився в розрахунках щодо цього циклу рік тому, коли стратеги займали "нейтральну" позицію по акціях щодо бенчмарка. Індекс MSCI AC World на даний момент приніс сукупний дохід на рівні 22% з початку 2019 року.</p>
      <p>"Ми недооцінили агресивність відповіді центробанків, зниження інфляції в розвинених країнах і країнах, що розвиваються, і готовність інвесторів платити набагато вищі мультиплікатори навіть на тлі переходу глобальних темпів зростання прибутку компаній в негативну зону", - написали аналітики банку.</p>
      <p>"Ми сумніваємося, що центробанки зможуть вдруге здійснити той же трюк", - зазначили стратеги.</p>
      <p>Виклики для США в наступному році варіюються від ризику, що корпоративні прибутки вже досягли піку, до високої порівняльної вартості акцій і "специфічного" політичного ризику напередодні президентських виборів.</p>
      <p>"Підвищені оцінки активів США, швидше за все, знизяться на тлі уповільнення темпів економічного зростання США до трендових, що надасть додатковий тиск на долар на тлі зниження чистого припливу портфельних інвестицій", - написали валютні стратеги Morgan Stanley.</p>
      <p>Банк все ж бачить потенціал відновлення долара по відношенню до валют, що залежать від циклу зростання, у другій половині 2020 року в ситуації, коли президентські вибори можуть зробити ситуацію "складнішою" з точки зору ризику.</p>
      <p>Валюти–гавані, такі як ієна та швейцарський франк, також можуть виграти, зазначає банк.</p>
      <p>На боргових ринках Morgan Stanley займає нейтральну позицію по казначейських облігаціях США і японських держпаперам й "нижче за ринок" — за суверенними бондами Німеччини і Великобританії.</p>
      <p>Серед корпоративних облігацій банк чекає позитивної динаміки в Азії і Європі щодо американських паперів.</p>
    </article>
  </body>
</html>