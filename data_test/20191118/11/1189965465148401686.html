<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/health-fitness_articles/259295/i-anisyxitiki-eksaplosi-toy-diaviti-stin-ellada"/>
    <meta property="og:site_name" content="LiFO"/>
    <meta property="article:published_time" content="2019-11-18T11:17:00+00:00"/>
    <meta property="og:title" content="Η ανησυχητική εξάπλωση του διαβήτη στην Ελλάδα"/>
    <meta property="og:description" content="Τα ελληνόπουλα είναι πρωταθλητές Ευρώπης στην παχυσαρκία και στις ώρες τηλεθέασης, με συνέπεια να βάζουν σοβαρή υποψηφιότητα για να εμφανίσουν σακχαρώδη διαβήτη τύπου 2 μεγαλώνοντας."/>
  </head>
  <body>
    <article>
      <h1>Η ανησυχητική εξάπλωση του διαβήτη στην Ελλάδα</h1>
      <h2>Τα ελληνόπουλα είναι πρωταθλητές Ευρώπης στην παχυσαρκία και στις ώρες τηλεθέασης, με συνέπεια να βάζουν σοβαρή υποψηφιότητα για να εμφανίσουν σακχαρώδη διαβήτη τύπου 2 μεγαλώνοντας.</h2>
      <address><time datetime="2019-11-18T11:17:00+00:00">18 Nov 2019, 11:17</time> by <a rel="author">ΤΟΥ ΓΙΩΡΓΟΥ ΔΗΜΗΤΡΙΑΔΗ</a></address>
      <p>
        <b>Οι μισές οικογένειες στην Ελλάδα έχουν μέλος τους άτομο με<b> διαβήτη</b>, με την πλειονότητα των ασθενών να νοσεί από διαβήτη τύπου 2, το «δίδυμο» αδελφάκι της παχυσαρκίας. Συνολικά, με βάση πρόσφατες έρευνες, το 11% του πληθυσμού νοσεί από διαβήτη, ενώ τα ελληνόπουλα, που κατέχουν το<b> ευρωπαϊκό ρεκόρ στην παχυσαρκία</b> και τις ώρες τηλεθέασης εβδομαδιαίως, έχουν πολύ υψηλή πιθανότητα να παρουσιάσουν διαβήτη μεγαλώνοντας, όπως εξηγεί ο καθηγητής παθολογίας και πρόεδρος της Ελληνικής Διαβητολογικής Εταιρείας,<b> Γιώργος Δημητριάδης</b>.</b>
      </p>
      <p><b>Η κακή διατροφή και η καθιστική ζωή</b> –μαζί με την καθιστική ψυχαγωγία μπροστά σε οθόνες– αποτελούν τους δύο βασικούς ενόχους για την εμφάνιση του διαβήτη, με τις έρευνες να φανερώνουν πως η καθημερινή άσκηση διάρκειας μιας ώρας μαζί με την υγιεινή διατροφή μειώνουν τον κίνδυνο για διαβήτη κατά 60%, όπως εξηγεί η παθολόγος-διαβητολόγος<b> Μαγδαληνή Μπριστιάνου</b>, διευθύντρια ΕΣΥ στο Γενικό Νοσοκομείο Λαμίας.</p>
      <p>Ένας άλλος συνήθης ύποπτος για την επιδημία του αιώνα<b> είναι το άγχος</b>, ειδικά το άγχος που κλέβει τον ύπνο, καθώς επιβεβαιωμένα «φτιάχνει» διαβήτη στα άτομα με προδιάθεση. Επίσης, η ρύπανση της ατμόσφαιρας ενοχοποιείται για τον διαβήτη, με τον <b>Παγκόσμιο Οργανισμό Υγείας</b> να στέλνει ηχηρό μήνυμα στον Πρόεδρο των ΗΠΑ,<b> Ντόναλντ Τραμπ</b>, που δεν κάνει τίποτα για να μειωθούν οι εκπομπές διοξειδίου του άνθρακα, καθώς, αν όλα τα κράτη φρόντιζαν να μειώσουν τους ρύπους της ατμόσφαιρας, θα ελαττώνονταν τα περιστατικά διαβήτη και θα εξοικονομούσαμε 140 εκατ. δολάρια ετησίως.</p>
      <blockquote>Η κακή διατροφή και η καθιστική ζωή –μαζί με την καθιστική ψυχαγωγία μπροστά σε οθόνες– αποτελούν τους δύο βασικούς ενόχους για την εμφάνιση του διαβήτη, με τις έρευνες να φανερώνουν πως η καθημερινή άσκηση διάρκειας μιας ώρας μαζί με την υγιεινή διατροφή μειώνουν τον κίνδυνο για διαβήτη κατά 60%</blockquote>
      <p>Στην Ελλάδα, σύμφωνα με τον ΕΟΠΥΥ,<b> διεγνωσμένοι διαβητικοί είναι περισσότερα από 965.000 άτομα</b>, ενώ ένα επιπλέον ποσοστό της τάξης του 40% δεν γνωρίζει ότι νοσεί από διαβήτη. Αυτοί κινδυνεύουν ακόμα περισσότερο από τις σοβαρές επιπλοκές (καρδιοπάθεια, νεφροπάθεια, διαβητικό πόδι με κίνδυνο ακρωτηριασμού και αμφιβληστροειδοπάθεια), καθώς δεν κάνουν τίποτα για να προφυλαχτούν.</p>
      <p>Από τους ασθενείς που γνωρίζουν ότι έχουν διαβήτη, το 62% έχει ρυθμισμένο σάκχαρο, το 65% ρυθμισμένη πίεση και το 72% ρυθμισμένη LDL χοληστερόλη, αλλά μόνο το 30% έχει καταφέρει να διατηρήσει και τους τρεις παράγοντες κινδύνου σε καλή ρύθμιση, όπως επισημαίνει ο Ανδρέας Μελιδώνης, συντονιστής διευθυντής της Α' Παθολογικής Κλινικής στο <b>Τζάνειο Νοσοκομείο</b>. Συνεπώς, έχουμε ακόμα αρκετό δρόμο για να ανεβάσουμε τον πήχη στην πρόληψη και στη σωστή αντιμετώπιση του σακχαρώδους διαβήτη.</p>
      <h3>Μια δράση ρίχνει την μπάλα για τον διαβήτη στα χέρια των παιδιών</h3>
      <p><b>Καθώς ο διαβήτης συντροφεύει την παχυσαρκία</b>, η εμφάνισή του φλερτάρει με ολοένα και μικρότερες ηλικίες, με τα παιδιά που θα νοσήσουν να κουβαλούν και βαρύτερο στίγμα. Συνολικά, απ' όλα τα παιδιά με διαβήτη στην Ελλάδα το ένα στα δύο ζει στιγματισμένο, με σκηνές απείρου κάλλους να εξελίσσονται στα σχολεία και πολλούς μαθητές, ακόμα και εκπαιδευτικούς, να θεωρούν ότι ο λιλιπούτειος ασθενής χτυπά ενέσεις ναρκωτικών όταν κάνει την<b> ινσουλίνη</b> του.</p>
      <p>Για την ενημέρωση και την κατάργηση του στίγματος η Πανελλήνια Ομοσπονδία Συλλόγων και Σωματείων Ατόμων με Σακχαρώδη Διαβήτη<b> (ΠΟΣΣΑΣΔΙΑ)</b> πραγματοποιεί μια καινοτόμο δράση ενημέρωσης που συνδυάζει ομιλίες και σπορ στα σχολεία. Η δράση λέγεται «Βάζουμε τρίποντο στην υγεία», υλοποιείται το Σαββατοκύριακο 23-24 Νοεμβρίου και θα κορυφωθεί με ένα τουρνουά μπάσκετ.</p>
      <p>Συμμετέχουν επτά σχολεία και τέσσερις γυμναστικοί σύλλογοι και η ΠΟΣΣΑΣΔΙΑ ευελπιστεί να μετατρέψει την πρωτοβουλία σε θεσμό. Οι παρεμβάσεις <b>για την πρόληψη του διαβήτη</b> πρέπει να γίνουν στα σχολεία αλλά και στην οικογένεια, με σημαντικότερη το δίδαγμα στα παιδιά ότι πρέπει να ασκούνται, να επιλέγουν <b>υγιεινά σνακ</b> και να ξεκολλούν από τάμπλετ και <b>ΡlayStation</b>. «Ο καναπές είναι φλεγμονή» λέει η Γκόλφω Γεμιστού, αντιπρόεδρος της ΠΟΣΣΑΣΔΙΑ, με τον Γιώργο Δημητριάδη να προσθέτει ότι η Αμερικανική Διαβητολογική Εταιρεία εκτιμά πως αν κάθε Αμερικανός έχανε ένα κιλό σωματικού βάρους θα είχαμε παγκοσμίως τρία εκατομμύρια λιγότερα περιστατικά διαβήτη ετησίως.</p>
      <h3>Το τρέξιμο «φάρμακο» κατά του διαβήτη</h3>
      <p>Μία ώρα άσκηση την ημέρα αποτελεί την καλύτερη μη φαρμακευτική παρέμβαση για την πρόληψη του διαβήτη. Καθώς πριν από λίγες ημέρες διοργανώθηκε στην Αθήνα ο <b>Αυθεντικός Μαραθώνιος</b>, οι ειδικοί στέλνουν το μήνυμα πως το τρέξιμο σε κάθε λογής δρομικά γεγονότα αποτελεί ελιξίριο υγείας. Η δημοσιογράφος Υγείας της LiFO έτρεξε με τον γιο ξανά στη διαδρομή των 5 χιλιομέτρων, διαδίδοντας το μήνυμα ενός υγιεινού τρόπου ζωής μακριά από ηλεκτρονικούς πειρασμούς και εθισμούς. Μαμά και γιος έτρεξαν με την ομάδα<b> Abbvie Running Team </b>για να στηρίξουν το έργο της Μέριμνας, ενός κοινωφελούς οργανισμού με αποδέκτες παιδιά που δίνουν καθημερινά έναν πολύ πιο σκληρό αγώνα, όχι για την άθληση και την καλή φυσική κατάσταση αλλά για την επιβίωση από απειλητικά νοσήματα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/258316/nikos-koyris-eimai-diavitikos-apo-ta-13-to-leo-gia-proti-fora"/>
        <a href="https://www.lifo.gr/articles/health-fitness_articles/235165/i-zoi-moy-me-ton-diaviti"/>
        <a href="https://www.lifo.gr/now/tech_science/252231/diavitis-kyisis-ayksimenos-kindynos-gia-tis-gynaikes-poy-kanoyn-eksosomatiki"/>
        <a href="https://www.lifo.gr/now/greece/235004/sxolikos-nosileytis-se-vrefonipiakoys-stathmoys-gia-paidia-me-sakxarodi-diaviti"/>
        <a href="https://www.lifo.gr/articles/health-fitness_articles/232543/prostasia-apo-ta-xronia-nosimata-se-treis-kiniseis"/>
        <a href="https://www.lifo.gr/now/tech_science/225609/epistimones-dimioyrgisan-xapi-insoylinis-gia-toys-diavitikoys"/>
        <a href="https://www.lifo.gr/articles/health-fitness_articles/216716/pote-prin-i-rythmisi-toy-diaviti-den-itan-toso-eykoli"/>
      </related>
    </article>
  </body>
</html>