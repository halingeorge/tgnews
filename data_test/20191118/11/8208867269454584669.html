<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/18/news/manovra_arrivano_gli_emendamenti_proposta_m5s_stretta_su_auto_aziendali_solo_per_nuovi_contratti-241321327/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T11:26:00+00:00"/>
    <meta property="og:title" content="Manovra, arrivano gli emendamenti. Italia Viva: &quot;Abolire quota 100&quot;"/>
    <meta property="og:description" content="Arrivano in Senato le proposte dei partiti. Dal Pd correzioni su plastic tax, sugar tax e auto aziendali. Proposta M5s per taglio Iva sui profilattici. Misiani: &quot;Pronti a modifiche profonde&quot;"/>
  </head>
  <body>
    <article>
      <h1>Manovra, arrivano gli emendamenti. Italia Viva: "Abolire quota 100"</h1>
      <h2>Arrivano in Senato le proposte dei partiti. Dal Pd correzioni su plastic tax, sugar tax e auto aziendali. Proposta M5s per taglio Iva sui profilattici. Misiani: "Pronti a modifiche profonde"</h2>
      <address>
        <time datetime="2019-11-18T11:26:00+00:00">18 Nov 2019, 11:26</time>
      </address>
      <p><b>MILANO - </b>La carica di emendamenti alla Manovra sbarca al Senato e si prepara a creare non poche turbolenze tra gli alleati di governo. Tra le 230 modifiche proposte da Italia Viva figura infatti anche l'abolizione di quota 100 e di tutte le microtasse contenute in Legge di Bilancio, quindi plastic e sugar tax e rincari fiscali sulle auto aziendali. Proposta anche una sorta di norma "Notre Dame" per<br/>Venezia, che prevede una defiscalizzazione del 50% per tutte le donazioni libere, fino a 96.000 euro.<br/><br/>Ben 920 invece gli emendamenti presentati invece dal Partito democratico, con un focus in particolare anche in questo caso sulle correzioni a plastic, sugar tax e auto aziendali e a maggiori risorse per i comuni. Sulla "tassa sugli zuccheri", la proposta Pd prevede un taglio dagli attuali 10 euro a ettolitro a 8 euro, per prodotti finiti. Mentre per i prodotti che diluiti il tributo passerebbe da 0,25 euro a 0,20 euro. Quanto ai veicoli aziendali, un emendamento Pd ichiede di abbassare l'imposizione prevista dal 30% scenda al 15% per le auto a trazione elettrica e a trazione ibrida termoelettrica.  I dem chiedono anche di introdurre per le auto diverse da queste, una soglia "al 40% in caso di emissioni di biossido di carbonio fino a 95 grammi per chilometro" oltre a quelle già previste "del 60% fino a 160 grammi per chilometro e al 100% in caso di emissioni superiori".<br/> </p>
      <h3>I 400 emendamenti M5s</h3>
      <p>Ricco il "pacchetto" M5s, che che presentato 400 emendamenti. Tra questi anche la riduzione dell'Iva al 10% "per i profilattici maschili e femminili" e quello che prevede innanzitutto che la stretta sulle auto aziendali, che prevede un aumento delle tassazione in busta paga per i possessori, scatti solo per i nuovi contratti dal primo gennaio 2020, lasciando quindi inalterate le condizioni per i contratti in essere. Il Movimento auspica poi una modifica alla plastic tax: escludere i prodotti monouso in plastica biodegradabile o quelli che contengono almeno il 25% o il 50% di plastica riciclata. Inoltre si chiede anche di esentare tutti i dispositivi sanitari monouso, non solo le siringhe e di ridurre al 5% l'imposizione sulla cancelleria di plastica (come le penne).<br/><br/>I parlamentari M5s rilanciano poi la battaglia per il pagamento dell'Imu da parte della  Chiesa. "Sono tenuti a pagare l'Imposta municipale propria (IMU), nei modi e nei termini stabiliti dalla legge per quell'immobile e tutti gli altri a esso collegati - si legge nella proposta emendativa - , tutti gli edifici o i complessi architettonici della Chiesa cattolica, di congregazioni religiose che fanno capo alla religione cattolica o di associazioni o società; legate alla religione cattolica al cui interno ci sono edifici totalmente o in parte adibiti: a ristorazione a pagamento, a caffetteria a pagamento o a hotelleria a pagamento; all'erogazione di servizi ospedalieri o sanitari a pagamento in percentuale pari o superiore al 30% rispetto al fatturato complessivo dell'azienda".<br/><br/>I pentastellati propongono poi il rinnovo del bonus sorveglianza anache per il 2020, l'Iva agevolata i per prodotti alimentari biologici venduti in imballaggi di carta o compostabile e per i kit di pannolini lavabili per l'infanzia. I senatori Cinque Stelle chiedono poi il differimento delle scadenza per la presentazione delle istanze da parte dei truffati delle banche  dal 18 febbraio al 18 aprile 2020.<br/><br/>L'esecutivo però apre a correzioni sui punti più controversi.  "In Parlamento lavoreremo per migliorare una serie di norme del decreto fiscale e del disegno di legge di bilancio, dialogando con i gruppi parlamentari e le forze economiche e sociali. Ripenseremo profondamente alcune misure come quelle sulla tassazione delle auto aziendali e la plastica monouso", ha spiegato il viceministro dell'Economia <b>Antonio Misiani</b>.</p>
    </article>
  </body>
</html>