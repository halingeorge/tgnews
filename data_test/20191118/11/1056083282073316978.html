<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717645/%D8%B4%D9%88%D8%B1%D8%A7%DB%8C-%D9%87%D9%85%DA%A9%D8%A7%D8%B1%DB%8C-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%86%D9%87%D8%A7%D8%AF-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%A7%D9%81%D8%B1%D8%A7%D8%B7-%DA%AF%D8%B1%DB%8C-%D8%A7%DB%8C%D8%AC%D8%A7%D8%AF-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:06:19+00:00"/>
    <meta property="og:title" content="شورای همکاری خلیج فارس &quot;نهاد مبارزه با افراط‌گری&quot; ایجاد می‌کند"/>
    <meta property="og:description" content="رئیس مرکز مبارزه با &quot;تروریسم&quot; شورای همکاری خلیج فارس از تلاش‌های این مرکز برای ایجاد یک شبکه یکپارچه در منطقه خلیج فارس برای مبارزه با تفکرات &quot;افراطی&quot; خبر داد."/>
  </head>
  <body>
    <article>
      <h1>شورای همکاری خلیج فارس "نهاد مبارزه با افراط‌گری" ایجاد می‌کند</h1>
      <address><time datetime="2019-11-18T11:06:19+00:00">18 Nov 2019, 11:06</time> by <a rel="author">سپیده حسینی</a></address>
      <p>رئیس مرکز مبارزه با "تروریسم" شورای همکاری خلیج فارس از تلاش‌های این مرکز برای ایجاد یک شبکه یکپارچه در منطقه خلیج فارس برای مبارزه با تفکرات "افراطی" خبر داد.</p>
      <p>به گزارش ایسنا، ثامر احمد الحرکان، رئیس مرکز مبارزه با "تروریسم و جنایات برنامه‌ریزی شده" در پلیس منطقه خلیج فارس وابسته به دبیرخانه شورای همکاری خلیج فارس در گفتگو با روزنامه الرؤیه چاپ امارات اظهار کرد: هدف از تاسیس این شبکه یکپارچه‌سازی اقدامات مراکز اطلاعاتی منطقه و مراکز متخصص در زمینه مبارزه با تفکرات افراطی در یک کانال مشترک جهت استفاده و تصمیم‌گیری بر اساس رویکردها و توصیه‌های آنها است.</p>
      <p>الحرکان گفت: ماموریت این شبکه که به زودی کار خود را آغاز خواهد کرد، ادغام مراکز یاد شده جهت هماهنگی اقدامات و بهره‌گیری از تخصص آنها در اتخاذ تصمیمات حساس است.</p>
      <p>رئیس مرکز مبارزه با تروریسم شورای همکاری خلیج فارس افزود: این شبکه شامل مراکز تخصصی همانند مرکز "هدایه"؛ ویژه تعیین برنامه‌ها و استراتژی‌هایی برای مبارزه با "تروریسم"، مرکز "صواب"؛ مسئول مبارزه با تفکرات افراطی در شبکه‌های اجتماعی و مرکز "محمد بن نایف" در عربستان؛ ویژه بازپروری و دیگر مراکز موجود در منطقه خلیج فارس خواهد بود.</p>
      <p>وی در ادامه از تلاش این مرکز برای تدوین بیانیه‌ها، ایجاد ارتباط مستقیم میان کشورهای عضو شورای همکاری برای مبارزه با "تروریسم"، استفاده کشورهای عضو از اطلاعات یکدیگر در این زمینه و در ادامه ارتباط با نهادهای منطقه‌ای و کشورهای پیشرفته در مبارزه با "تروریسم" خبر داد.</p>
      <p>الحرکان افزود: این طرح مورد تایید وزرای خارجه شورای همکاری خلیج فارس قرار گرفته و آنها برای تبادل اطلاعات در این زمینه با یکدیگر همکاری دارند.</p>
      <p>انتهای پیام</p>
    </article>
  </body>
</html>