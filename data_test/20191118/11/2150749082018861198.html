<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/ukrayinski-buksiri-pribuli-v-rayon-peredachi-zahoplenih-rosiyeyu-kateriv/"/>
    <meta property="og:site_name" content="Прямий"/>
    <meta property="article:published_time" content="2019-11-18T11:58:00+00:00"/>
    <meta property="og:title" content="Українські буксири прибули в район передачі захоплених Росією катерів"/>
    <meta property="og:description" content="Близько 4.00 ранку буксири, які мають доставити катери &quot;Бердянськ&quot;, &quot;Нікополь&quot; та буксир &quot;Яни Капу&quot;, захоплені РФ у Керченській протоці, прибули в район"/>
  </head>
  <body>
    <article>
      <h1>Українські буксири прибули в район передачі захоплених Росією катерів</h1>
      <address>
        <time datetime="2019-11-18T11:58:00+00:00">18 Nov 2019, 11:58</time>
      </address>
      <p>
        <b>Близько 4.00 ранку буксири, які мають доставити катери "Бердянськ", "Нікополь" та буксир "Яни Капу", захоплені РФ у Керченській протоці, прибули в район очікування.</b>
      </p>
      <p>Про це на сторінці <a href="https://www.facebook.com/permalink.php?story_fbid=2345072028955330&amp;id=100003576664760">Facebook</a> повідомив голова спостережної Ради Майдану закордонних справ <b>Андрій Клименко.</b></p>
      <p>"Моніторингова група "Інституту Чорноморських стратегічних досліджень, редакції BlackSeaNews та "Майдану закордонних справ" повідомляє, що близько 04:00 (київський час) 18.11.2019 буксири прибули в район очікування, де має відбутися передача захоплених кораблів ВМСУ (мапа 1). Вона знаходиться на відстані 18 миль (33,3 км) строго на південь від мису Опук, що на Керченському півострові, тобто в нейтральних водах. Приблизно в 10 милях (18,5 км) на схід знаходиться точка де майже рік тому відбулося захоплення українських військових катерів та буксира ВМСУ (мапа 2)", - йдеться в повідомленні.</p>
      <figure>
        <img src="https://prm.ua/wp-content/uploads/2019/11/3.-15.jpg"/>
      </figure>
      <figure>
        <img src="https://prm.ua/wp-content/uploads/2019/11/4.-11.jpg"/>
      </figure>
      <p>Нагадаємо, що<a href="https://prm.ua/prikordonni-korabli-rf-protaranili-korabel-vms-ukrayini-u-azovskomu-mori/"> 25 листопада 2018 року російські кораблі в Керченській протоці атакували українські катери "Бердянськ", "Нікополь" та буксир "Яни Капу",</a> які здійснювали плановий перехід від порту Одеси до порту Маріуполя. Під час агресивних дій Росії 24 українських моряки були захоплені в полон, троє з них зазнали поранень.</p>
      <p>Міжнародний трибунал з морського права 25 травня 2019 р. <a href="https://prm.ua/sprava-polonenih-moryakiv-mizhnarodniy-tribunal-z-morskogo-prava-zobov-yazav-rf-povernuti-polonenih-ta-korabli/">зобов'язав Росію негайно звільнити всіх моряків, а також повернути Україні кораблі.</a></p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонених моряки.</p>
      <p>Зараз кораблі буксируються з порту Керч до погодженого місця передачі українській стороні, яка відбудеться 18 листопада.</p>
      <p>Також російський адвокат Микола Полозов розповів, що <a href="https://prm.ua/v-okupovaniy-kerchi-slidchiy-oformlyuye-pidpravku-ukrayinskih-kateriv-advokat/">слідчий у справі українських моряків перебуває зараз в Керчі, де досі залишалися захоплені Росією українські військові катери.</a></p>
      <related>
        <h4>Схожі новини</h4>
        <a href="https://prm.ua/sofiya-rotaru-povertayetsya-v-moskvu-na-zarobitki/"/>
        <a href="https://prm.ua/zelenskiy-gotoviy-buv-pochati-rozsliduvannya-shhodo-baydena-posol-ssha-v-yes/"/>
        <a href="https://prm.ua/v-okupovaniy-kerchi-slidchiy-oformlyuye-pidpravku-ukrayinskih-kateriv-advokat/"/>
      </related>
    </article>
  </body>
</html>