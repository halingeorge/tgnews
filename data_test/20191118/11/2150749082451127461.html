<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/kiyivskiy-pivmarafon-stav-chetvertim-u-sviti-pivmarafonom-iz-silver-label/"/>
    <meta property="og:site_name" content="Прямий"/>
    <meta property="article:published_time" content="2019-11-18T11:24:00+00:00"/>
    <meta property="og:title" content="Київський півмарафон став четвертим у світі півмарафоном із Silver Label"/>
    <meta property="og:description" content="Київський півмарафон отримав статус Silver Label від World Athletics – міжнародної асоціації, яка об'єднує 214 легкоатлетичних федерацій з усього світу."/>
  </head>
  <body>
    <article>
      <h1>Київський півмарафон став четвертим у світі півмарафоном із Silver Label</h1>
      <address>
        <time datetime="2019-11-18T11:24:00+00:00">18 Nov 2019, 11:24</time>
      </address>
      <p>
        <b>Київський півмарафон отримав статус Silver Label від World Athletics – міжнародної асоціації, яка об'єднує 214 легкоатлетичних федерацій з усього світу. Він став першим українським стартом з такою відміткою, яка свідчить про високий рівень організації та відповідності світовим стандартам.</b>
      </p>
      <p>Для отримання цього статусу організаторам необхідно було виконати ряд вимог IAAF (Міжнародної Асоціації Легкоатлетичних Федерацій) 7 квітня 2019 року під час проведення 9th Nova Poshta Kyiv Half Marathon. Нещодавно в World Athletics, як стала називатись колишня IAAF з жовтня цього року, підтвердили успішне виконання вимог.</p>
      <p><b>World Athletics Silver Label</b> – це, у першу чергу, показник якості забігу, який може приваблювати іноземців. Отримавши лейбл, забіг вноситься до офіційного календаря подій World Athletics, на який орієнтуються світові атлети у плануванні свого бігового сезону.</p>
      <p>Наразі в календарі World Athletics на 2020 рік (до вересня) заплановано понад 100 бігових подій, серед яких близько 20 півмарафонів. Лише три півмарафони, окрім Київського, мають статус Silver Label: Kagawa Marugame International Half Marathon в Японії, PZU Warsaw Half Marathon у Польщі та Minsk Half Marathon в Білорусі.</p>
      <p>Silver Label – це статус, що присуджується Міжнародною Асоціацією Легкоатлетичних Федерацій. Зокрема вимоги для отримання такого лейблу передбачають:</p>
      <p>1. Участь у забігу елітних атлетів світового класу.<br/>2. Повне перекриття руху транспорту на трасі та присутність офіційного вимірювача траси.<br/>3. Організацію пейсмейкерів, точок гідратації та харчування, пейскару (автомобіля-"провідника") з хронометром на ньому відповідно до вимог Міжнародної Асоціації Легкоатлетичних Федерацій.<br/>4. Електронну фіксацію результатів для усіх учасників.<br/>5. Допінг-контроль та медичний контроль.<br/>6. Висвітлення події на телебаченні або стримінгових сервісах.</p>
      <p>Київський півмарафон – єдиний забіг в Україні з лейблом від World Athletics. З 2018 року він проходив зі статусом IAAF Bronze Label. Ще тоді генеральний менеджер Run Ukraine Дмитро Черніцький анонсував, що Київський півмарафон спробує здобути срібну відмітку у 2019 році.</p>
      <related>
        <h4>Схожі новини</h4>
        <a href="https://prm.ua/sin-gritsenka-buv-nalyakaniy-i-plakav-podrobitsi-pryamogo-z-mistsya-zatrimannya-golovi-ukreksimbanku/"/>
        <a href="https://prm.ua/putin-hoche-vikoristati-zelenskogo-dlya-povnomasshtabnogo-vtorgnennya-v-ukrayinu-kushniruk/"/>
        <a href="https://prm.ua/z-boku-zelenskogo-mozhe-buti-tisk-na-naftogaz-fursa/"/>
      </related>
    </article>
  </body>
</html>