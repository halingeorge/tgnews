<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/opek-mozhe-da-e-izpraven-pred-nova-era-na-svrahpredlagane.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T11:10:33+00:00"/>
    <meta property="og:title" content="ОПЕК може да е изправен пред нова ера на свръхпредлагане"/>
    <meta property="og:description" content="Енергийните министри на страните от картела ще трябва да вземат тежко решение на срещата си във Виена"/>
  </head>
  <body>
    <article>
      <h1>ОПЕК може да е изправен пред нова ера на свръхпредлагане</h1>
      <address>
        <time datetime="2019-11-18T11:10:33+00:00">18 Nov 2019, 11:10</time>
      </address>
      <p>Предлагането на петрол от страните, които не са част от ОПЕК, може да нарасне до 2,3 млн. барела дневно според Международната агенция по енергетиката, което е почти два пъти по-висока прогноза от предварителната, сочеща ръст от 1,2 млн. барела дневно. Това може да се окаже предизвикателство пред държавите от ОПЕК, чиито енергийни министри ще се срещнат във Виена, за да решат новата политика на организацията, посочва Ник Кънингам от oilprice.com.</p>
      <p>"Увеличаването на предлагането, което вероятно ще се увеличи през първата половина на годината, ще осигури известен комфорт за енергийните министри на страните от ОПЕК, които ще се срещнат в началото на следващата седмица във Виена", изтъкват от Международната агенция по енергетиката. "Но задържането на високо предлагане на пазарите ще подпомогне забавянето на глобалната икономика."</p>
      <p>Същевременно търсенето за петрол, произведен от ОПЕК, вероятно ще се понижи с 2 млн. барела дневно през първата половина на 2020 г. до 30,2 млн. барела дневно. С други думи, ръстът на предлагането от САЩ, Гаяна, Бразилия и Норвегия може да принуди страните от картела да понижат предлагането. На същото мнение е и Commerzbank, според които динамиката на пазара може да породи нуждата картелът отново да свие производството.</p>
      <p>На фона на ръста на предлагането се очаква търсенето да се понижи до 0,985 млрд. барела дневно, като предишната прогноза беше то да е на стойност от 1 млрд. барела дневно. Според Международната агенция по енергетика неговият ръст ще се възстанови едва след година.</p>
      <p>В момента страните от ОПЕК водят политика на ограничаване на предлагането на петрол, която ще остане в сила до пролетта на 2020 г. В контекста на изпреварващо нарастване на предлагането спрямо търсенето, което ще доведе до допълнително понижаване на цената, изглежда смислено картелът да удължи тавана на добива си и след този срок.</p>
      <p>От друга страна, изтласкването на петрола от ОПЕК от новите производители все пак ще окаже негативен ефект върху постъпленията на страните от картела. Те вече показаха, че въпреки огромната си пазарна мощ не могат просто с увеличаване на производството да потиснат цената, за да изтласкат конкуренти. Такъв беше случаят с американските производители на шистов петрол, които, макар изправени пред влошаваща се кредитна оценка и висока задлъжнялост, все още са активни на пазара.</p>
      <p>Неспособността на ОПЕК да елиминира един пазарен участник и нарастването на броя на конкурентите може да донесе трайно понижаване на пазарния дял на картела, което издига решението на енергийните му министри през следващата седмица до стратегически статут.</p>
    </article>
  </body>
</html>