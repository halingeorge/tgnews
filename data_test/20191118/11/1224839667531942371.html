<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/idiwtikopoiisi-kathariotitas-dimoy-kataggellei-a-113509.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T11:17:00+00:00"/>
    <meta property="og:title" content="Ιδιωτικοποίηση Καθαριότητας Δήμου καταγγέλλει η Π.Ο.Ε.-Ο.Τ.Α."/>
    <meta property="og:description" content="Για άλλη μία Δημοτική Αρχή (Δωρίδος), που στα πλαίσια του Άρθρου 178, «εκχωρεί την υπηρεσία Καθαριότητας σε ιδιωτικά συμφέροντα», κάνει λόγο η ΠΟΕ-ΟΤΑ."/>
  </head>
  <body>
    <article>
      <h1>Ιδιωτικοποίηση Καθαριότητας Δήμου καταγγέλλει η Π.Ο.Ε.-Ο.Τ.Α.</h1>
      <address>
        <time datetime="2019-11-18T11:17:00+00:00">18 Nov 2019, 11:17</time>
      </address>
      <p>Για άλλη μία Δημοτική Αρχή (Δωρίδος), που στα πλαίσια του Άρθρου 178, «εκχωρεί την υπηρεσία Καθαριότητας σε ιδιωτικά συμφέροντα», κάνει λόγο η ΠΟΕ-ΟΤΑ.</p>
      <p>«Η Δημοτική Αρχή Δωρίδος προχώρησε σε αναμόρφωση του προϋπολογισμού της και προέβλεψε ποσό ύψους 24.000 ευρώ για υπηρεσίες αποκομιδής των απορριμμάτων. Ξεκίνησε, όπως γίνεται σαφώς αντιληπτό, τις διαδικασίες για την εκχώρηση της υπηρεσίας Καθαριότητας σε ιδιωτικά συμφέροντα».</p>
      <p>«Η Π.Ο.Ε.-Ο.Τ.Α. που είχε προβεί σε αγωνιστικές κινητοποιήσεις προκειμένου να μην ψηφιστεί το άρθρο 178, το οποίο είχε συμπεριληφθεί στο «Αναπτυξιακό Νομοσχέδιο»,  καλεί τον Δήμαρχο Δωρίδος, που τρέχει πρόθυμος να επιβάλλει τη νεοφιλελεύθερη πολιτική της κυβέρνησης, να αποσύρει την απόφασή του για εκχώρηση της αρμοδιότητας της υπηρεσίας καθαριότητας σε ιδιώτες και στηρίζει το Σύλλογο Εργαζομένων Ο.Τ.Α. Ναυπακτίας και Δωρίδας στις όποιες αποφάσεις λάβει προκειμένου να διασφαλίσει το Δημόσιο και Κοινωνικό χαρακτήρα των υπηρεσιών του Δήμου και τα δικαιώματα των εργαζομένων. </p>
      <p>Όπως είχε τονίσει η Εκτελεστική Επιτροπή της Π.Ο.Ε.-Ο.Τ.Α. ο αγώνας μετά την ψήφιση του άρθρου 178 μεταφέρεται στα Δημοτικά Συμβούλια και στρέφεται κατά των όποιων Δημοτικών Αρχών επιχειρήσουν να εκχωρήσουν υπηρεσίες των Δήμων στους ιδιώτες. Ο αγώνας λοιπόν συνεχίζεται για την διασφάλιση του Δημόσιου και Κοινωνικού χαρακτήρα της Τοπικής Αυτοδιοίκησης, των θέσεων εργασίας και των συμφερόντων των Δημοτών που θα κληθούν να πληρώσουν την εξυπηρέτηση προς τα ιδιωτικά συμφέροντα από την κυβέρνηση και τις Δημοτικές Αρχές με αύξηση των Δημοτικών Τελών», συμπληρώνει.</p>
    </article>
  </body>
</html>