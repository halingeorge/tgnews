<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/utsetter-apningen/71832369"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T11:32:00+00:00"/>
    <meta property="og:title" content="Utsetter åpningen"/>
    <meta property="og:description" content="Åpningen av det nye Nasjonalmuseet utsettes til våren 2021."/>
  </head>
  <body>
    <article>
      <h1>Utsetter åpningen</h1>
      <h2>Åpningen av det nye Nasjonalmuseet utsettes til våren 2021.</h2>
      <address><time datetime="2019-11-18T11:32:00+00:00">18 Nov 2019, 11:32</time> by <a rel="author">Johannes Fjeld</a></address>
      <p>
        <b>Åpningen av det nye Nasjonalmuseet er utsatt til våren 2021.</b>
      </p>
      <p>Ifølge den opprinnelige planen skulle prestisjemuseet, som blir Nordens største kunstmuseum, åpne for publikum høsten 2020.</p>
      <p>- Nasjonalmuseet kommer nå til å åpne våren 2021, istedenfor høsten 2020. Det skyldes først og fremst to leveranser til byggeprosjektet, sier kommunikasjonsdirektør Hege Njaa Aschim i byggherren Statsbygg til Dagbladet.</p>
      <p>Leveransene er knyttet til teknisk anlegg og nødvendige sikkerhetsdører, ifølge NTB, som omtalte saken først.</p>
      <figure>
        <img src="https://dbstatic.no/71807589.jpg?imageId=71807589&amp;width=512&amp;height=308"/>
        <figcaption><b>UNDER BYGGING:</b> Det nye Nasjonalmuseet som bygges på Vestbanetomta i Oslo. Foto: NTB scanpix Vis mer</figcaption>
      </figure>
      <p>
        <b>Njaa Aschim sier at forsinkelsen ikke vil føre til noen budsjettoverskridelse.</b>
      </p>
      <p>- Nei, kostnadsrammen er på ingen måte påvirket, sier Njaa Aschim til Dagbladet.</p>
      <p>Bygget har en kostnadsramme på seks milliarder kroner.</p>
      <p>Njaa Aschim sier at Statsbygg måtte utsette for å sikre kvaliteten.</p>
      <h3>- Kritiske leveranser</h3>
      <p>- Dette er to kritiske leveranser som er viktig både for kvaliteten på utstillingsrommene og magasinene. Dette må være på plass før man kan ta inn kunsten, da må det være stabil drift og miljøet i form av klima og temperatur være testet. Vi firer ikke på kvalitetskravet og bruker heller noen måneder ekstra på å få det i tipp-topp stand, sier Njaa Aschim.</p>
      <p>
        <b>Hun sier at Nasjonalmuseet etter planen skulle ha overtatt bygget allerede i oktober i år.</b>
      </p>
      <p>Nå må museet altså vente til mars 2020 med å flytte inn.</p>
      <p>
        <b>- Det er ikke en ønsket situasjon, samtidig må vi ta hensyn til behov knyttet til kvalitet og sikkert, det er det viktigste, sier Njaa Aschim.</b>
      </p>
      <p>Nasjonalmuseet skal overta kunsten som tidligere var utstilt på Nasjonalgalleriet, Museet for samtidskunst og Kunstindustrimuseet. Museet skal ligge på Vestbanen ved Aker Brygge.</p>
      <h3>- Gledet oss</h3>
      <p>Nasjonalmuseets direktør Karin Hindsbo sier i en pressemelding at dette er leit.</p>
      <p>
        <b>- Vi hadde gledet oss til å åpne museet høsten 2020 og har planlagt for det. Nå må vi se på hvordan vi skal håndtere dette på best mulig måte, sier hun.</b>
      </p>
      <p>Kommunal- og moderniseringsminister Monica Mæland sier utsettelsen skyldes forsinkelser hos underleverandører.</p>
      <p>- Det nye Nasjonalmuseet skal romme noen av landets viktigste og mest spektakulære kunstverk. Da er det avgjørende med god kvalitet i alle ledd, både i materialvalg og i selve byggeprosessen, sier hun i samme pressemelding.</p>
      <p>Seniorrådgiver Jenny Kanestrøm Trøite i Kommunal- og moderniseringsdepartementet sier departementet ikke har noen kommentarer utover det som framkommer av pressemeldingen.</p>
      <p>Dette er ikke første gang det skjer uforutsette hendelser under byggingen av det nye Nasjonalmuseet.</p>
      <p>Dagbladet har tidligere skrevet om konflikten knyttet til glasset i den 133 meter lange utstillingshallen på toppen av museet.</p>
      <p>I februar i fjor ble det kjent at Statsbygg likevel ikke kunne bruke det glasset de opprinnelig skulle bruke, fordi en testversjon hadde slått sprekker.</p>
      <p>Arkitekten Klaus Schuwerk <a href="https://www.dagbladet.no/kultur/arkitekten-raser-mot-statsbygg---vi-er-ikke-prostituerte-vi-er-arkitekter/70202001">var sterkt kritisk</a> til løsningsforslag fra Statsbygg, og fryktet at hallen bare skulle bli «en hvit glassboks».</p>
      <p>Statsbygg <a href="https://www.statsbygg.no/Nytt-fra-Statsbygg/Nyheter/2018/Statsbygg-har-valgt-glass-til-det-nye-Nasjonalmuseet/">fant i desember i fjor en løsning</a> som også arkitekten var fornøyd med, ifølge <a href="https://www.nrk.no/kultur/har-funnet-losningen-for-det-nye-nasjonalmuseet-1.14327974">NRK.</a> Men da var monteringen av glasset svært forsinket: Monteringen av glasset som skulle begynt i januar 2018, begynte først i oktober i år, altså et år og ni måneder seinere.</p>
    </article>
  </body>
</html>