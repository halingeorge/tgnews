<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/knsb-4-chlenno-semejstvo-ima-nuzhda-ot-minimum-2472-lv-na-mesec.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T11:22:00+00:00"/>
    <meta property="og:title" content="КНСБ: 4-членно семейство има нужда от минимум 2472 лв. на месец"/>
    <meta property="og:description" content="Издръжката на живот по изчисления на синдиката е 618,15 лв. на човек"/>
  </head>
  <body>
    <article>
      <h1>КНСБ: 4-членно семейство има нужда от минимум 2472 лв. на месец</h1>
      <h2>Издръжката на живот по изчисления на синдиката е 618,15 лв. на човек</h2>
      <address><time datetime="2019-11-18T11:22:00+00:00">18 Nov 2019, 11:22</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/18/izdryjka19_1574097751-1.mp4"/>
      </figure>
      <p>За нормален живот на четиричленно домакинство – двама възрастни и две деца , са необходими 2472 лева месечно. Това сочат данните на Института за социални и синдикални изследвания на КНСБ за третото тримесечие на годината.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026297.jpg"/>
        <figcaption>Снимка: btvnovinite.bg</figcaption>
      </figure>
      <p>Издръжката на живот за човек от четиричленно домакинство е 618,15 лв. Парите са необходимите за покриване на разходите за храна, за поддържане на жилището, здравеопазване, образование, транспорт и почивка спрямо средните български стандарти за четиричленно домакинство.</p>
      <p>От началото на годината издръжката се е увеличила с 63 лв.</p>
      <p>За издръжка на всеки от членовете се падат по 618 лева. Така нетната заплата, която получават двамата възрастни не трябва да бъде по- ниска от 1 236 лева.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026298.jpg"/>
        <figcaption>Снимка: btvnovinite.bg</figcaption>
      </figure>
      <p>В София издръжката на живот на същото домакинство е с близо 800 лева по-висока, което прави по 815 лева на човек от семейство. За да издържат 2 деца, родителите трябва да изкарват по минимум 1629 лева нето.</p>
      <p>В парите са предвидени разходи за храна, поддръжка жилището, здраве, образование, транспорт и почивка.</p>
      <p>Най- голям процент от работещите в България изкарват между 560 и 800 лв. А над 220 хиляди от работната ръка на България живее в крайна бедност с близо 350 лева на месец.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026299.jpg"/>
        <figcaption>Снимка: btvnovinite.bg</figcaption>
      </figure>
      <p>Във Видин, Кюстендил, Благоевград средната работна заплата е с около 35% по-ниска от тази в страната. Значителен ръст бележи в редица по-малки градове, сред които Разград.</p>
      <p>Повишаването на цената на хляба, месните продукти, млеката, електроенергията, водата, твърдите горива са сред основните фактори, довели до оскъпяване на живота на българина, обясниха от синдиката.</p>
      <p>Резултатите на института показват, че над 72% от домакинствата живеят с общ доход на 1 лице под необходимите средства за издръжката на живот.</p>
      <p>С оглед на получените данни КНСБ ще настоява за увеличаване на паричното обезщетение за отглеждане на малко дете до 2-годишна възраст от 380 на 415 лв., увеличение на минималната пенсия от 219,43 лв. на 250 лева от 1 юли 2020 г.</p>
    </article>
  </body>
</html>