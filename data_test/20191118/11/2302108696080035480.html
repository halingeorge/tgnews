<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/breaking-reactie-taioasa-a-lui-dan-barna-la-adresa-lui-ciolos-trebuie-sa-construim-pe-loialitate-intre-parteneri-si-de-aceea-nu-o-sa-ne-impiedicam-in-gesturi-precum-o-intrerupere-la-o-conferinta-de-p.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T11:08:50+00:00"/>
    <meta property="og:title" content="BREAKING Reacție tăioasă a lui Dan Barna la adresa lui Cioloș: Trebuie să construim pe loialitate între parteneri și de aceea nu o să ne împiedicăm în gesturi precum o întrerupere la o conferință de presă sau scrisori deschise trimise prin presă"/>
    <meta property="og:description" content="Liderul USR Dan Barna a avut o reacție tăioasă la scrisoarea deschisă dată publicității duminică de partidului lui Dacian Cioloș în care este propusă"/>
  </head>
  <body>
    <article>
      <h1> BREAKING Reacție tăioasă a lui Dan Barna la adresa lui Cioloș: Trebuie să construim pe loialitate între parteneri și de aceea nu o să ne împiedicăm în gesturi precum o întrerupere la o conferință de presă sau scrisori deschise trimise prin presă </h1>
      <address><time datetime="2019-11-18T11:08:50+00:00">18 Nov 2019, 11:08</time> by <a rel="author">Ioana Milonean</a></address>
      <p>Liderul USR Dan Barna a avut o reacție tăioasă la scrisoarea deschisă dată publicității duminică de partidului lui Dacian Cioloș în care este propusă constituirea unui organism de conducere comun al celor două partide, spunând că Aliana USR PLUS merge mai departe, că trebuie să construiască pe „loialitate între parteneri” și „de aceea nu o să ne împiedicăm în gesturi precum o întrerupere la o conferință de presă sau scrisori deschise trimise prin presă”.</p>
      <p>Dan Barna mai spune că „un proiect politic mare, care să facă bine României, se face cu viziune și generozitate”. El amintește că USR a propus PLUS realizarea fuziunii, încă de la alegerile europarlamentare.</p>
      <p>„Am toată încrederea că vom trece peste mici gesturi și speculații de moment și ne vom putea concentra pe temele mari. Le suntem datori oamenilor care cred în noi. Singura opțiune este succesul”, încheie liderul USR.</p>
      <p>
        <b>Postarea integrală a lui Dan Barna pe Facebook:</b>
      </p>
      <p>Alianța USR PLUS merge mai departe</p>
      <p>USR PLUS este o forță în politica românească și rezultatul de duminică confirmă acest lucru, chiar dacă unele așteptări au fost mai mari. Cele aproape 1,4 mil de voturi pe care le-am primit mă obligă și ne obligă să continuăm să luptăm pentru un 2020 în care să fim la guvernare și în primării.</p>
      <p>Pentru acest obiectiv, trebuie să construim cu loialitate între parteneri. Este o valoare fundamentală după care mă ghidez în acțiunea politică. Și tocmai de aceea nu o să ne împiedicăm în gesturi precum o întrerupere la o conferință de presă sau scrisori deschise trimise prin presă.</p>
      <p>Un proiect politic mare, care să facă bine României, se face cu viziune și generozitate. USR a propus PLUS, și eu i-am propus lui Dacian Cioloș încă de la alegerile europarlamentare să facem fuziunea celor două partide.</p>
      <p>Chiar dacă n-a fost să fie atunci, continuăm să sperăm într-un viitor comun, dar pentru asta va trebui să discutăm serios pe teme precum criteriile de integritate, respingerea traseismului, recunoașterea muncii colegilor noștri consilieri locali și a eforturilor depuse la #FărăPenali sau programul comun de guvernare.</p>
      <p>Suntem asumați în logica unei Alianțe de succes și construim un mecanism fin, pe câmpul de bătălie, sub focul de artilerie al opozanților de toate felurile. Vom avea la începutul acestei săptămâni consultări în interiorul partidului asupra calendarului și pașilor comuni pentru locale. Miercuri vom avea rezultatul consultării membrilor asupra poziției mele actuale iar vineri indiferent de rezultat vom avea o ședință a birourilor naționale reunite USR și PLUS pentru a pune pe hârtie pașii următori.</p>
      <p>Am toată încrederea că vom trece peste mici gesturi și speculații de moment și ne vom putea concentra pe temele mari. Le suntem datori oamenilor care cred în noi. Singura opțiune este succesul.</p>
      <p>
        <b>Context.</b>
      </p>
      <p>Reacția lui Dan Barna vine după ce, duminică, Consiliul Național al PLUS a dat publicității o scrisoare deschisă adresată atât membrilor propriului partid, cât și celor ai USR, în care este propusă constituirea unui organism de conducere comun al celor două partide, în care secretarul general să fie ales în comun. Dacian Cioloș a declarat, într-o conferință de presă în care a detaliat propunerea făcută partenerilor din USR, că formarea unei conducere comune care să acționeze în baza unui program politic asumat de ambele partide este un pas care să faciliteze procesul fuzionării. ”Propunerea noastră este să lucrăm împreună să facem un atu din diversitatea celor două partide. Noi sperăm ca acest lucru să ducă la fuziune, dar aceasta trebuie să fie un proces natural”, a spus Cioloș. În al doilea rând, scrisoarea deschisă a PLUS menționează alinierea programelor politice ale celor două partide.</p>
      <p><a href="https://www.g4media.ro/exclusiv-plus-pregateste-preluarea-conducerii-aliantei-cu-usr-dupa-infrangerea-lui-dan-barna-in-lupta-pentru-locul-doi-cu-viorica-dancila.html">G4Media a scris despre această intenție a PLUS încă din 10 noiembrie</a>, imediat după primul tur al prezidențialelor.</p>
      <p>Conferința de presă la care face referire Dan Barna este cea din 11 noiembrie, a doua zi după turul al doilea al alegerilor prezidențiale, când Dacian Cioloș l-a întrerupt pe Barna, care vorbea despre performanța USR, pentru a-l atenționa că e vorba despre performanța Alianței USR PLUS.</p>
      <p>
        <b>Citește integral:</b>
      </p>
      <p>
        <a href="https://www.g4media.ro/video-momentul-in-care-dacian-ciolos-il-intrerupe-pe-dan-barna-sa-i-spuna-ca-alianta-e-formata-din-doua-partide.html">
          <b>Momentul în care Dacian Cioloș îl întrerupe pe Dan Barna să-i spună că Alianța e formată din două partide</b>
        </a>
      </p>
      <p>
        <b>
          <a href="https://www.g4media.ro/plus-propune-un-program-si-o-conducere-comuna-a-aliantei-cu-usr-in-care-secretarul-general-sa-fie-ales-de-membrii-ambelor-partide.html">PLUS propune un program și o conducere comună a Alianței cu USR, în care secretarul general să fie ales de membrii ambelor partide</a>
        </b>
      </p>
      <p>
        <a href="https://www.g4media.ro/cum-vrea-ciolos-sa-inhate-partidul-lui-barna.html">
          <b>Cum vrea Cioloș să înhațe partidul lui Barna</b>
        </a>
      </p>
      <p>
        <i>Foto: Inquam Photos / George Călin</i>
      </p>
    </article>
  </body>
</html>