<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Shestoklasnici-otkriha-mnogo-shodstva-mezhdu-Plovdiv-i-Varna-914679"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T11:18:00+00:00"/>
    <meta property="og:title" content="Шестокласници откриха много сходства между Пловдив и Варна"/>
    <meta property="og:description" content="Ползотворни и вдъхновяващи – така участниците от ОУ &quot;Цар Симеон I“ - Варна, СУ &quot;Св. Софроний Врачанс..."/>
  </head>
  <body>
    <article>
      <h1>Шестокласници откриха много сходства между Пловдив и Варна</h1>
      <address>
        <time datetime="2019-11-18T11:18:00+00:00">18 Nov 2019, 11:18</time>
      </address>
      <p>Ползотворни и вдъхновяващи – така участниците от ОУ "Цар Симеон I“ - Варна, СУ "Св. Софроний Врачански“ и ОУ "Екзарх Антим I“ от Пловдив оценяват работните срещи, осъществени в мобилността по Национална програма "Иновации в действие“. Варненското училище бе домакин на тридневна визита за обмен на идеи, опит и иновативни практики.</p>
      <p>Началото на сътрудничеството бе поставено през октомври в Пловдив. Програмата дава възможност партниращите училища да създадат култура на училищните иновации в страната, да популяризират своите нововъведения и се учат едни от други.</p>
      <p>Гости и родители наблюдаваха две открити практики, с които бе финализирана проектно-изследователска дейност: "Общество и родина“ с ученици от III клас и " Моят древен нов град“ с ученици от VI клас и екип на ОУ " Екзарх Антим I" от Пловдив.</p>
      <p>Креативно и критично мислене, умения за аргументирано решаване на познавателни и практико-приложни проблеми демонстрираха учениците от ІІІ клас. Атрактивни идеи как да представим България намериха израз в изработени от децата постери с природни и исторически забележителности; в пъстротата на българската шевица, изработена с помощта на компютър; в кулинарна карта за характерните български ястия и рецепта за сладолед с цветовете на българския трикольор.</p>
      <p>Шестокласниците откриха много сходства между Варна – европейска столица на спорта и Пловдив – европейска столица на културата, като градове с древна история и динамична съвременност. Всеки екип презентира своята креативна идея, използвайки дигитални инструменти и облачни технологии.</p>
      <p>ОУ "Цар Симеон I“ представи иновацията си "Училище за успешни личности“, а гостите от Пловдив споделиха стъпки при осъществяване на " Протокол за посещение на културно - исторически обекти“ и "Матрица за посещение в клас – инструмент за планиране на работата в екип“.</p>
      <p>В края на срещата всички участници се обединиха около идеята, че училищата имат много сходства, общи интереси, визия за бъдещото развитие и много ентусиазирани учители, които обичат предизвикателствата. И без съмнение, поставено бе началото на полезно и трайно сътрудничество.</p>
    </article>
  </body>
</html>