<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T11:28:00+00:00"/>
    <meta property="og:title" content="اپل میزبان ترامپ خواهد بود"/>
    <meta property="og:description" content="به گزارش ایسنا و به نقل از انگجت، رئیس جمهور آمریکا می‌خواهد به دیدن یکی از کارخانه‌های اپل که وظیفه تولید رایانه‌های &quot;مک پرو&quot;(Mac Pro) را دارد، برود."/>
  </head>
  <body>
    <article>
      <h1>اپل میزبان ترامپ خواهد بود</h1>
      <address>
        <time datetime="2019-11-18T11:28:00+00:00">18 Nov 2019, 11:28</time>
      </address>
      <p>دونالد ترامپ رئیس جمهور آمریکا در تاریخ ۲۰ نوامبر به دیدن کارخانه تولید رایانه "مک پرو" اپل خواهد رفت.</p>
      <p>به گزارش ایسنا و به نقل از انگجت، رئیس جمهور آمریکا می‌خواهد به دیدن یکی از کارخانه‌های اپل که وظیفه تولید رایانه‌های "مک پرو"(Mac Pro) را دارد، برود.</p>
      <p>به نظر می‌رسد اپل تصمیم دارد در حد توان از معافیت تعرفه بهره‌مند شود و در همین راستا در پی ملاقات و مذاکره با دونالد ترامپ است.</p>
      <p>کاخ سفید تأیید کرده است که رئیس جمهور ترامپ در تاریخ ۲۰ نوامبر از کارخانه تولید "Mac Pro" اپل در شهر آستین ایالت تگزاس بازدید می‌کند.</p>
      <p>حضور "تیم کوک" مدیر عامل اپل یا دیگر مدیران اپل در این بازدید هنوز مشخص نیست، اما حضور آنها دور از ذهن نیست.</p>
      <p>اپل می‌خواهد حمایت دولت ترامپ را داشته باشد، از آن طرف هم ترامپ می‌خواهد به عنوان یک حامی مشاغل آمریکایی‌ها دیده شود.</p>
      <p>البته این دیدار برای اپل مهمتر است، چرا که دور بعدی اعمال تعرفه‌های سنگین ایالات متحده روی کالاهایی که در چین مونتاژ می‌شوند از ۱۵ دسامبر به مرحله اجرا در خواهد آمد و این امر می‌تواند به راحتی هزینه‌های فروش تلفن، لپ‌تاپ، مانیتور و سایر محصولات اپل را بالا ببرد.</p>
      <p>ملاقات‌هایی مانند این ممکن است به اپل کمک کند ترامپ را ترغیب کند معافیت‌هایی را برای اپل قائل شود یا تعرفه‌ها را برای پایین آمدن هزینه‌ها تغییر دهد.</p>
      <p>تیم کوک مخالف سیاست‌های ترامپ در این زمینه است و به رئیس جمهور هشدار می‌دهد که این تعرفه‌ها می‌تواند به توانایی اپل در رقابت با سامسونگ و سایر رقبا آسیب برساند.</p>
      <p>اینکه ترامپ تحت تأثیر قرار بگیرد یا نه، موضوع دیگری است. در هر حال کارخانه آستین یک مرکز فوق اتوماتیک و حرفه‌ای است.</p>
      <p>اپل برخلاف اغلب محصولات خود می‌تواند به راحتی "Mac Pro" را در آمریکا مونتاژ کند، زیرا این محصول کم حجم است و به تعداد زیادی کارگر برای مونتاژ نیاز ندارد.</p>
      <p>معافیت تعرفه‌ای اخیر این کار را رونق بخشیده است و این کارخانه به تعداد کارکنان خود اضافه می‌کند، اما نه به حدی که سهم عمده‌ای در اقتصاد آمریکا داشته باشد.</p>
    </article>
  </body>
</html>