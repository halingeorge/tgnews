<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/18/news/classifiche_nadal_chiude_l_anno_sul_trono_8_berrettini_paolini_numero_uno_italiana-241323124/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T11:46:00+00:00"/>
    <meta property="og:title" content="Tennis, classifiche: Nadal chiude l'anno sul trono, 8° Berrettini. Paolini numero uno italiana"/>
    <meta property="og:description" content="I risultati delle Atp Finals definiscono il ranking Atp di fine anno, con lo spagnolo davanti a Djokovic, Thiem risale al 4° posto e il romano si conferma"/>
  </head>
  <body>
    <article>
      <h1>Tennis, classifiche: Nadal chiude l'anno sul trono, 8° Berrettini. Paolini numero uno italiana</h1>
      <h2>I risultati delle Atp Finals definiscono il ranking Atp di fine anno, con lo spagnolo davanti a Djokovic, Thiem risale al 4° posto e il romano si conferma nell'elite mondiale. Fognini stabile al 12° posto, il baby Sinner vola al numero 78. La toscana si porta al n.96 e scavalca la Giorgi (99esima), in vetta c'è l'australiana Barty</h2>
      <address>
        <time datetime="2019-11-18T11:46:00+00:00">18 Nov 2019, 11:46</time>
      </address>
      <p><b>ROMA</b> - La conferma di Rafa Nadal sul trono sino alla fine del 2019, ma anche la certezza per Matteo Berrettini di chiudere l'anno da top ten (numero 8) e una nuova numero uno azzurra al femminile. Offrono non pochi spunti di interesse, specie in chiave Italtennis, le classifiche di metà novembre, che sono praticamente di fine stagione per l'attività di vertice.</p>
      <h3>Nadal chiude l'anno da re, 4° Thiem e 8° Berrettini</h3>
      <p>Dopo il Masters in testa alla classifica maschile si conferma Rafa Nadal, che conserverà lo scettro fino a fine 2019 complice il <a href="https://www.repubblica.it/sport/tennis/2019/11/15/news/nadal_djokovic_federer_cambio_generazionale-241220327/">flop londinese di Novak Djokovic</a>, distante ora oltre 800 punti dal mancino spagnolo. Terzo Roger Federer mentre Dominic Thiem, nonostante la finale persa a Kondra, sale al quarto posto scavalcando Daniil Medvedev ed eguagliando il proprio best ranking. Il campione delle Atp Finals, <a href="https://www.repubblica.it/sport/tennis/2019/11/17/news/atp_finals_tsitsipas_batte_thiem-241290406/">Stefanos Tsitsipas</a>, resta sì sesto ma mette nel mirino proprio i due che lo precedono grazie ai punti guadagnati alla O2 Arena. Settimo Zverev, a precedere Berrettini che con i 200 punti della vittoria su Thiem nel gruppo Borg alle Atp Finals di Londra consolida l'ottava posizione nel ranking mondiale e si conferma il migliore degli azzurri, terzo italiano per record in classifica dietro Panatta (numero 4) e Barazzutti (numero 7) e davanti a Fognini (numero 9). Chiudono la top ten Bautista Agut e Monfils.<br/><b>Top 10 Atp:</b> 1. Rafael Nadal (Esp) 9985 ( - ), 2. Novak Djokovic (Srb) 9145 ( - ), 3. Roger Federer (Sui) 6590 ( - ), 4. Dominic Thiem (Aut) 5825 (+1), 5. Daniil Medvedev (Rus) 5705 (-1), 6. Stefanos Tsitsipas (Gre) 5300 ( - ), 7. Alexander Zverev (Ger) 3345 ( - ), 8. Matteo Berrettini (Ita) 2870 ( - ), 9. Roberto Bautista Agut (Esp) 2540 ( - ), 10. Gael Monfils (Fra) 2530 ( - ).</p>
      <h3>Fognini si conferma 12°, Sinner balza al numero 78</h3>
      <p>Oltre al 23enne romano, l'Italtennis può vantare fra i Top15 anche Fabio Fognini, che si conferma al 12esimo posto, stabile pure Lorenzo Sonego (52°), in leggera risalita Marco Cecchinato (71°) e Andreas Seppi (72°), quindi <a href="https://www.repubblica.it/sport/tennis/2019/11/17/news/tennis_sinner_continua_l_ascesa_trionfa_anche_a_ortisei-241259309/">Jannik Sinner</a>: il successo a Ortisei vale per il 18enne di Sesto Pusteria, vincitore delle Next Gen Atp Finals, la 78esima piazza mondiale, ennesimo best ranking di un anno in costante progresso, aperto oltre la 500esima posizione mondiale. Fra i primi cento anche Stefano Travaglia (84°) e Salvatore Caruso, 96°.<br/><b>Gli altri italiani:</b> 12. Fabio Fognini 2290 ( - ), 52. Lorenzo Sonego 990 ( - ), 71. Marco Cecchinato 780 (+1), 72. Andreas Seppi 776 (+1), 78. Jannik Sinner 671 (+18), 84. Stefano Travaglia 637 (-1), 96. Salvatore Caruso 586 (+2), 116. Thomas Fabbiano 482 (+1), 119. Gianluca Mager 473 ( - ).</p>
      <h3>Paolini in Top 100: nuova numero uno italiana</h3>
      <p>Il tennis italiano femminile ha una nuova numero 1. La finale raggiunta nel 100mila dollari di Tokyo regala a Jasmine Paolini l'ingresso per la prima volta in carriera fra le prime 100 al mondo: la 23enne di Castenuovo di Garfagnana ha guadagnato altre nove posizioni e si è andata ad accomodare sulla poltrona numero 96, scavalcando Camila Giorgi, che invece fa due passi indietro e adesso è numero 99. La Paolini diventa così la miglior tennista azzurra in classifica, ma dietro guadagnano terreno anche Martina Trevisan, numero 156, ed Elisabetta Cocciaretto, che passa da 168esima a 167esima firmando il suo ennesimo best ranking.<br/><b>Le italiane: </b>96. Jasmine Paolini 688 (+9), 99. Camila Giorgi 680 (-2), 156. Martina Trevisan 384 (+2), 167. Elisabetta Cocciaretto 361 (+1), 178. Giulia Gatto-Monticone 350 ( - ), 199. Sara Errani 304 (-4), 203. Martina Di Giuseppe 297 ( - ), 309. Stefania Rubini 173 (+5), 312. Bianca Turati 168 (+58), 318. Martina Caregaro 168 (+3).</p>
      <h3>Barty regina, poi Pliskova e Osaka</h3>
      <p>Per quanto riguarda le posizioni di vertice, archiviata la stagione nel circuito maggiore, la classifica Wta non registra cambiamenti. Ashleigh Barty rimane in testa con un largo vantaggio - quasi duemila punti - su Karolina Pliskova mentre Naomi Osaka resta davanti, anche se per un soffio, a Simona Halep. A seguire Bianca Andreescu, Elina Svitolina, Petra Kvitova, Belinda Bencic e Kiki Bertens con Serena Williams a chiudere la Top Ten.<br/><b>La top 10 Wta:</b> 1. Ashleigh Barty (Aus) 7851 ( - ), 2. Karolina Pliskova (Cze) 5940 ( - ), 3. Naomi Osaka (Jpn) 5496 ( - ), 4. Simona Halep (Rou) 5462 ( - ), 5. Bianca Andreescu (Can) 5183 ( - ), 6. Elina Svitolina (Ukr) 5075 ( - ), 7. Petra Kvitova (Cze) 4776 ( - ), 8. Belinda Bencic (Sui) 4685 ( - ), 9. Kiki Bertens (Ned) 4245 ( - ), 10. Serena Williams (Usa) 3935 ( - ).</p>
    </article>
  </body>
</html>