<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/dette-er-norges-verste-rundkjoringer/71825064"/>
    <meta property="og:site_name" content="Dinside"/>
    <meta property="article:published_time" content="2019-11-18T11:05:25+00:00"/>
    <meta property="og:title" content="Dette er Norges verste rundkjøringer"/>
    <meta property="og:description" content="Norges verste rundkjøringer ligger i Oslo og Drammen. Men beryktede Sinsenkrysset er ikke lenger på toppen av lista."/>
  </head>
  <body>
    <article>
      <h6 class="kicker">Her bulkes det mest</h6>
      <h1>Dette er Norges verste rundkjøringer</h1>
      <h2>Norges verste rundkjøringer ligger i Oslo og Drammen. Men beryktede Sinsenkrysset er ikke lenger på toppen av lista.</h2>
      <address><time datetime="2019-11-18T11:05:25+00:00">18 Nov 2019, 11:05</time> by <a rel="author">Rune Korsvoll</a></address>
      <p>I mange år har Sinsenkrysset i Oslo vært et landskjent skrekkbilde, på en vanskelig rundkjøring som man helst ville unngå. Det er blitt fortalt mange historier om bilister fra distriktet som har kjørt inn i den store rundkjøringen og aldri kommet seg ut igjen.</p>
      <related>
        <a href="https://www.dinside.no/motor/store-endringer/71805246"/>
      </related>
      <p>Ifølge If forsikring har det dårlige ryktet vært vel fortjent. Ikke i noen annen rundkjøring i landet har bilene bulket like mye.</p>
      <h3>Men ...</h3>
      <p>Nå er imidlertid ikke Sinsenkrysset lenger verstingen. Ryenkrysset i Oslo har overtatt plassen som Norges mest krevende rundkjøring. Her bulkes det oftest av alle rundkjøringer i hele landet, ifølge forsikringsselskapet.</p>
      <p>- Våre folk som behandler skademeldingene, som kommer inn fra kunder som har bulket bilen, har nå degradert Sinsenkrysset til en andreplass blant de vanskeligste rundkjøringene i landet. Her er det ryddet opp en god del i kjøremønsteret de siste årene, slik at den ikke lenger er like uoversiktlig, sier Sigmund Clementz, informasjonssjef i If.</p>
      <figure>
        <img src="https://dbstatic.no/71825074.jpg?imageId=71825074&amp;width=1024&amp;height=615"/>
        <figcaption><b>BLINK RIKTIG:</b> Reglene for kjøring i rundkjøring er litt uklare. De unge lærer å blinke før de kjører inn i rundkjøringen. De eldre har bare lært å blinke ut. Foto: Rune Korsvoll Vis mer</figcaption>
      </figure>
      <p>
        <b>Ryenkrysset, som også ligger i Oslo, troner altså helt øverst.</b>
      </p>
      <figure>
        <img src="https://dbstatic.no/71825080.jpg?imageId=71825080&amp;x=18.240343347639&amp;y=11.764705882353&amp;cropw=68.884120171674&amp;croph=81.176470588235&amp;width=321&amp;height=277"/>
        <figcaption><b>BRUK HJERNEN OG HJERTET:</b> - Mitt beste råd for at du skal komme deg sikker igjennom, er å bruke både hjernen og hjerte, sier informasjonssjef Sigmund Clementz i If forsikring. Foto: If Vis mer</figcaption>
      </figure>
      <p>- Denne rundkjøringen på E6 er ett av navene i trafikken rundt Oslo. Det er svært stor trafikk her nesten hele døgnet, og det er flere av- og påkjøringer foran, etter og midt inne i rundkjøringen. Selv om du er vant til å kjøre her, kreves det konsentrasjon i forkant for å finne riktig vei, sier Clementz.</p>
      <p>
        <b>- Vel inne i rundkjøringen kan det være vanskelig å finne riktig kjørefelt slik at du kommer deg ut igjen i den retningen du skal, fortetter han.</b>
      </p>
      <p>Informasjonssjefen vet at rundkjøringen på Ryen gir mange bilister svettetokter. Det gjenspeiler seg også i antall skademeldinger som stammer akkurat fra dette krysset.</p>
      <figure>
        <img src="https://dbstatic.no/71825079.jpg?imageId=71825079&amp;width=1024&amp;height=615"/>
        <figcaption><b>UOVERSIKTLIG:</b> Slik ser Ryenkrysset ut på kartet. Her er det svært mye trafikk nesten hele døgnet og det går flere veier ut og inn, både før, etter og midt i rundkjøringen. Ill: Google maps Vis mer</figcaption>
      </figure>
      <related>
        <a href="https://www.dinside.no/motor/kan-fore-til-fartsbot/71796845"/>
      </related>
      <h3>Også Drammen vanskelig</h3>
      <p>Som den tredje verste i landet har If kåret rundkjøringen under E18 på Brakerøya i Drammen. Denne er ikke like stor som de to i Oslo, men det er tydeligvis vanskelig for bilistene å orientere seg riktig her også.</p>
      <p>Spesielt de som skal videre ut på E18 mot Oslo opplever plutselig å være på vei mot Lierstranda. Et hurtig feltskift inne i rundkjøringen, for å komme seg i retning Oslo, fører til mange kollisjoner.</p>
      <p>- Disse rundkjøringene kan du ikke kjøre gjennom på autopilot, selv om du er kjent her. De krever full konsentrasjon. Dessuten er reglene for å kjøre i rundkjøring litt uklare. Mitt beste råd for at du skal komme deg sikker igjennom, er å bruke både hjernen og hjertet. Det er viktig å oppnå blikk-kontakt med de andre sjåførene og bruke blinklys for å vise hvor du skal, understreker Clementz.</p>
      <aside>De tre verste rundkjøringene<br/>  1. <b>Ryenkrysset, Oslo<br/></b>  2. <b>Sinsenkrysset, Oslo<br/></b>  3. <b>Brakerøya, Drammen</b></aside>
      <related>
        <a href="https://www.dinside.no/motor/sparer-mange-millioner-timer-ko/71818122"/>
      </related>
      <h3>Vi blir flinkere</h3>
      <p>Skal vi tro statistikken fra forsikringsselskapene, som Finans Norge samler inn, blir vi stadig flinkere til å kjøre i rundkjøringer. I hvert fall synker antall skader jevnt og trutt. I 2013 smalt det 4225 ganger i norske rundkjøringer, mens det i fjor bare ble rapportert 2505 skader.</p>
      <p>Reglene for hvordan man skal kjøre i en rundkjøring er ikke helt klare. Ikke minst når det gjelder bruk av blinklys, er det en tydelig forskjell mellom generasjonene.</p>
      <p>
        <b>De eldre har lært at man skal blinke seg ut av rundkjøringen, mens de som har tatt førerkort de seneste årene har lært at man også skal blinke til venstre før rundkjøringen, dersom man skal ut til venstre.</b>
      </p>
      <related>
        <a href="https://www.dinside.no/motor/bare-halvparten-blinker-riktig-i-rundkjoringa/70714147"/>
      </related>
      <p>- I trafikkreglene er det ikke noe krav om bruk av blinklys til venstre i en rundkjøring. I enkelte situasjoner kan slik tegngiving likevel være nyttig informasjon for andre trafikanter. I slike tilfeller anbefaler vi å bruke venstre blinklys før du kjører inn i rundkjøringen, forteller jurist Anette Hauge ved seksjon for trafikkatferd i Statens vegvesen.</p>
      <h3>Dårlig til å blinke</h3>
      <p>I en undersøkelse som Vegvesenet gjorde i fjor, svarte 83 prosent av de spurte at de blinker til høyre ut av rundkjøringer, mens bare 52 prosent svarte at de vanligvis blinker til venstre inn i rundkjøringen, når de skal ut til venstre igjen.</p>
      <p>Dinside telte blinklysbruken til 500 bilister i to trafikkerte rundkjøringer i Nes i Akershus og på Økern i Oslo tidligere i år:</p>
      <ul>
        <li>
          <i>I Nes lå blinklysbruken på litt over 60 prosent, mens bare 51 prosent blinket til venstre</i>
        </li>
        <li>
          <i>I Oslo var blinklysbruuken oppe i 69 prosent, mens bare 47 prosent blinket til venstre</i>
        </li>
      </ul>
      <p>Her er det med andre ord et klart potensial for forbedring, for å få enda færre uhell i rundkjøringene.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
    </article>
  </body>
</html>