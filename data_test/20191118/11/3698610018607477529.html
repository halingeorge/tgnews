<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/dbr-napravilo-do-genprokuraturi-zapit-pro-nadannya-zgodi-na-prityagnennya-poroshenka-do-vidpovidalnosti-330010_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T11:18:00+00:00"/>
    <meta property="og:title" content="ДБР направило до Генпрокуратури запит про надання згоди на притягнення Порошенка до відповідальності"/>
    <meta property="og:description" content="А також проект підозри про можливе втручання в конкурс членів ВРП.  "/>
  </head>
  <body>
    <article>
      <h1>ДБР направило до Генпрокуратури запит про надання згоди на притягнення Порошенка до відповідальності</h1>
      <h2>А також проект підозри про можливе втручання в конкурс членів ВРП.  </h2>
      <address>
        <time datetime="2019-11-18T11:18:00+00:00">18 Nov 2019, 11:18</time>
      </address>
      <p>Слідчі центрального апарату Держбюро розслідувань направили в Генпрокуратуру проект повідомлення про підозру п'ятому президентові України Петру Порошенку в рамках досудового розслідування кримінального провадження стосовно можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року.</p>
      <p>"У документі йдеться про підозру п'ятого президента України у вчиненні кримінальних злочинів, передбачених ч. 3 ст. 109 (Дії, спрямовані на насильницьку зміну чи повалення конституційного ладу або на захоплення державної влади) і ч. 2 ст. 364 (Зловживання владою або службовим становищем) Кримінального кодексу України", - йдеться в оприлюдненому в понеділок повідомленні.</p>
      <p>Також слідчі ДБР направили в прокуратуру проект подання до Верховної Ради про надання згоди на притягнення до кримінальної відповідальності п'ятого президента України, який є діючим народним депутатом.</p>
      <p>Раніше повідомлялося, що <b><a href="https://dt.ua/POLITICS/poroshenka-viklikali-na-dopiti-15-raziv-dbr-327943_.html">Петра Порошенка 15 разів викликали на допит</a></b>в Держбюро розслідувань. При цьому, за словами директора ДБР Романа Труби, всі виклики експрезидент проігнорував. П'ятий президент України також проігнорував <b><a href="https://dt.ua/UKRAINE/petro-poroshenko-ne-z-yavivsya-na-dopit-iz-poligrafom-325030_.html">допит з проходженням поліграфа</a></b>.</p>
      <p>У серпні суд дозволив Державному бюро розслідувань допитати колишнього президента України Петра Порошенка <b><a href="https://dt.ua/UKRAINE/sud-dozvoliv-dbr-dopitati-poroshenka-na-poligrafi-zmi-320480_.html">на детекторі брехні</a></b>. Однак застосувати поліграф можна лише за згоди самого Порошенка.</p>
      <p>ДБР неодноразово викликало Порошенка на допити. Але замість нього самого, в ДБР <b><a href="https://dt.ua/POLITICS/advokat-prinis-do-dbr-pismovi-svidchennya-poroshenka-323083_.html">письмові свідоцтва</a></b> приносив адвокат Порошенка.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>