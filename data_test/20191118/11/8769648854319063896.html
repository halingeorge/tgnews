<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/casa-museu-blasco-ibanez-estrena-espai-exposicions-temporals"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T11:10:00+00:00"/>
    <meta property="og:title" content="Una mostra sobre el llegat de Blasco Ibáñez inaugurarà el nou espai de la casa-museu per a exposicions temporals "/>
    <meta property="og:description" content="En aquest cas es presentaran les postals enviades per Vicente Blasco Ibáñez a la seua família i amics des dels més diversos llocs del món, testimoni de la seua afició viatgera i del seu vessant afectiu."/>
  </head>
  <body>
    <article>
      <h1>Una mostra sobre el llegat de Blasco Ibáñez inaugurarà el nou espai de la casa-museu per a exposicions temporals </h1>
      <h2>L'Ajuntament de València inverteix 30.000 euros en la primera fase de remodelació museogràfica del xalet del líder republicà i escriptor naturalista</h2>
      <address><time datetime="2019-11-18T11:10:00+00:00">18 Nov 2019, 11:10</time> by <a rel="author">DLV</a></address>
      <p>VALÈNCIA. La regidora de Cultura de l'Ajuntament de València, Glòria Tello, ha anunciat que el consistori ha iniciat l'execució del projecte de remodelació museogràfica de la casa-museu de Blasco Ibáñez. Per a evitar el tancament del centre, la intervenció s'abordarà en dues fases. En primer lloc, serà el torn de la planta baixa; en acabar aquesta, s'iniciarà la renovació del primer pis. D'aquesta forma, els visitants sempre podran contemplar una part del museu i no s'interrompran les visites escolars.<br/><br/>El projecte, basat en la proposta museològica d'Emilio Salas, ha sigut dissenyat per Pep Beltran i Espirelius, i la producció va a càrrec d'Art i Clar. El disseny ha tingut un cost de 7.260 euros i l'execució de la primera fase ha ascendit a 20.000 euros.<br/><br/>En la planta baixa, la proposta d'Emilio Salas inclou una sèrie de vitrines i panells que narren les fites més destacades de la biografia del famós novel·lista i polític valencià, des de la seua joventut, on es va forjar el seu tarannà romàntic i combatiu, fins al líder republicà i escriptor naturalista posterior. També hi haurà un recorregut per la seua experiència colonitzadora per Sud-amèrica, els testimonis de la Gran Guerra, el seu paper com a guionista cinematogràfic, l'èxit clamorós als Estats Units i l'afermament dels seus ideals.<br/><br/>A més, hi haurà un espai destinat a la història de l'edifici i un àmbit per a acollir exposicions temporals, que es renovarà periòdicament. La primera exposició temporal estarà dedicada a <a href="https://www.diarilaveu.com/noticia/86988/fundacio-blasco-ibanez-reclama-valencia-llegat-escriptor-madrid">mostrar una part del llegat</a> de Libertad Blasco-Ibáñez Blasco i Fernando Llorca Die conservat als fons de la casa-museu.<br/><br/>En aquest cas es presentaran les postals enviades per Vicente Blasco Ibáñez a la seua família i amics des dels més diversos llocs del món, testimoni de la seua afició viatgera i del seu vessant afectiu. També hi haurà un sistema de projecció i un sistema audiovisual que mostrarà l'extens fons fotogràfic vinculat a la figura de Blasco.<br/><br/>Aquesta remodelació i l'actualització de la proposta museogràfica del xalet de Blasco Ibáñez se suma les recents intervencions de restauració realitzades a la terrassa de l'edifici en què s'ha restaurat la singular taula que hi ha al centre del balcó i les cariàtides i capitells situats també a la balconada de la casa-museu de Blasco Ibáñez, que van tindre un cost total de 6.930 euros.<br/><br/>La regidora Glòria Tello ha explicat que el compromís de l'Ajuntament amb el llegat de Blasco Ibáñez és "ferm i decidit". "Per això <a href="https://www.diarilaveu.com/totalitat-llegat-blasco-ibanez-queda-lligada-museu-escriptor-quatre-anys">tenim el conveni amb la Fundació</a>, a través del qual el consistori realitza una subvenció directa a la Fundació de 12.000 euros anuals, així com 30.000 euros anuals compromesos en inversions de l'Ajuntament en la casa-museu i 20.000 euros anuals de l'Ajuntament en realització d'activitats culturals a la casa-museu", ha conclòs.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
    </article>
  </body>
</html>