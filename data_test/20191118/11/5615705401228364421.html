<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204579-dbr-napravilo-do-genprokuraturi-proekt-povidomlennya-pro-pidozru-poroshenku"/>
    <meta property="og:site_name" content="Mind UA"/>
    <meta property="article:published_time" content="2019-11-18T11:45:00+00:00"/>
    <meta property="og:title" content="ДБР направило до Генпрокуратури проєкт повідомлення про підозру Порошенку"/>
    <meta property="og:description" content="Підозра стосується можливого неправомірного впливу на проведення конкурсу з добору кандидатів для призначення членів Вищої ради правосуддя"/>
  </head>
  <body>
    <article>
      <h1>ДБР направило до Генпрокуратури проєкт повідомлення про підозру Порошенку</h1>
      <h2>Підозра стосується можливого неправомірного впливу на проведення конкурсу з добору кандидатів для призначення членів Вищої ради правосуддя</h2>
      <address>
        <time datetime="2019-11-18T11:45:00+00:00">18 Nov 2019, 11:45</time>
      </address>
      <p>Державне бюро розслідувань (ДБР) скерувало до Генеральної прокуратури проєкт повідомлення про підозру п’ятому президенту Петру Порошенко. Про це <a href="https://www.facebook.com/dbr.gov.ua/photos/a.935007639988210/1415502301938739/?type=3&amp;theater">повідомляє</a> прес-служба ДБР.</p>
      <p>Проект підозри підготовлено та направлено до прокуратури в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя у березні-травні 2019 року.</p>
      <p>У документі йде мова про підозру п’ятого президента України у вчиненні кримінальних правопорушень, передбачених ч.3 ст.109 та ч.2 ст.364 Кримінального кодексу України.</p>
      <p>Крім цього, слідчі ДБР направили до прокуратури проект подання до Верховної Ради про надання згоди на притягнення до кримінальної відповідальності Порошенко, який є чинним народним депутатом.</p>
      <p>Раніше повідомлялося, що прокурори Спеціалізованої антикорупційної прокуратури  23 вересня, <a href="https://mind.ua/news/20202596-sap-dopitala-petra-poroshenka-holodnickij">допитали</a> Порошенка у справі, порушеній за заявою колишнього керівника компанії «Енергомережа» Дмитра Крючкова.</p>
      <p>Нагадаємо: у травні цього року САП за заявою Крючкова <a href="https://mind.ua/news/20197537-sap-rozslidue-uchast-kononenka-ta-poroshenka-u-shemah-zavolodinnya-majnom-centrenergo">розпочала розслідування </a>щодо правомірності дій колишнього президента України, деяких найвищих посадових осіб органів державної влади, народних депутатів України та керівництва деяких суб'єктів великого підприємництва, у статутному капіталі якого частка державної або комунальної власності перевищує 50%.</p>
      <p>Раніше повідомлялося, що Портнов зареєстрував вже чотири заяви стосовно Порошенко. Одна з них стосується способів<a href="https://mind.ua/news/20197724-portnov-podav-uzhe-chetvertu-zayavu-proti-poroshenka"> узурпації судової влади</a>. Інша стосується внесення до Єдиного реєстру досудових розслідувань відомостей про кримінальні правопорушення, передбачені ст. 109, 111, 426-1 Кримінального кодексу України, імовірно, скоєні Порошенком та іншими особами під час дій, пов'язаних із <a href="https://mind.ua/news/20197445-eks-regional-portnov-nadislav-u-dbr-zayavu-stosovno-poroshenka">здійсненням переходу корабельної групи ВМС ЗСУ з Чорного в Азовське море</a>. </p>
      <p>Ще одна заява екс-«регіонала» стосувалася відмивання <a href="https://mind.ua/news/20197603-portnov-podav-do-dbr-shche-odnu-zayavu-shchodo-poroshenka">вкрадених у армії коштів </a>через офшорні угоди. У наступній заяві Порошенко звинувачується у <a href="https://mind.ua/news/20197660-portnov-podav-u-dbr-tretyu-zayavu-shchodo-poroshenka">заволодінні телеканалом «Прямий» </a>у складі організованої злочинної групи. Пізніше ДБР <a href="https://mind.ua/news/20197949-dbr-pochalo-rozsliduvannya-za-zayavami-portnova">розпочало розслідування</a> по цим заявам.</p>
      <related>
        <h4>Також читайте</h4>
        <a href="https://mind.ua/news/20204486-ryaboshapka-zvilnit-prokurora-yakij-rozsliduvav-spravu-burisma-i-hantera-bajdena"/>
        <a href="https://mind.ua/news/20204374-genprokuratura-pidgotuvala-pidozri-gontarevij-ta-rozhkovij-zmi"/>
        <a href="https://mind.ua/news/20204313-dbr-obshukue-skladi-derzhrezervu"/>
      </related>
    </article>
  </body>
</html>