<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717702/%D8%A8%D8%A7%D8%B2%DB%8C%D8%A7%D9%81%D8%AA-%DB%B7%DB%B0-%D8%AF%D8%B1%D8%B5%D8%AF-%D8%A7%D8%B2-%D8%B2%D8%A8%D8%A7%D9%84%D9%87-%D9%87%D8%A7%DB%8C-%D9%85%D8%B1%D8%A8%D9%88%D8%B7-%D8%A8%D9%87-%D8%A8%D8%B3%D8%AA%D9%87-%D8%A8%D9%86%D8%AF%DB%8C-%D8%AF%D8%B1-%D8%A2%D9%84%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:50:08+00:00"/>
    <meta property="og:title" content="بازیافت ۷۰ درصد از زباله‌های مربوط به بسته‌بندی در آلمان"/>
    <meta property="og:description" content="یک لیوان قهوه &quot;بگیر و ببر&quot; سر راه خانه به کار، ناهار بسته‌بندی شده در ظرف یکبارمصرف و شاید سفارشی آنلاین که نتیجه آن ارسال کالا با بسته‌بندی به مشتری است. کارشناسان محیط زیست در آلمان می‌گویند که با این شیوه‌های کاربری، حجم تولید زباله‌های مربوط به بسته‌بندی در این کشور بیشتر شده است."/>
  </head>
  <body>
    <article>
      <h1>بازیافت ۷۰ درصد از زباله‌های مربوط به بسته‌بندی در آلمان</h1>
      <address><time datetime="2019-11-18T11:50:08+00:00">18 Nov 2019, 11:50</time> by <a rel="author">معصومه انصاری</a></address>
      <p>یک لیوان قهوه "بگیر و ببر" سر راه خانه به کار، ناهار بسته‌بندی شده در ظرف یکبارمصرف و شاید سفارشی آنلاین که نتیجه آن ارسال کالا با بسته‌بندی به مشتری است. کارشناسان محیط زیست در آلمان می‌گویند که با این شیوه‌های کاربری، حجم تولید زباله‌های مربوط به بسته‌بندی در این کشور بیشتر شده است.</p>
      <p>به گزارش ایسنا، در سال ۲۰۱۷ اداره فدرال محیط زیست آلمان از ۱۸ میلیون و ۷۰۰ هزار تن زباله مربوط به بسته‌بندی خبر داده بود؛ یعنی بیش از ۲۲۶ کیلو به ازای هر نفر. سهم مصرف‌کنندگان در تولید این حجم از زباله، ۴۷ درصد بود یا به عبارتی ۱۰۷ کیلو به ازای هر شخص.</p>
      <p>دلیل این افزایش در سال ۲۰۱۷، بسته‌بندی مواد خوراکی و نوشیدنی‌های برون‌بر و سردستی بود. افزون بر این خرید آنلاین در میان مصرف‌کنندگان آلمانی افزایش یافته بود که بسته‌بندی سفارش‌های آنلاین هم خود مشکلی بر مشکلات دیگر افزوده بود. ماریا کراوتس‌برگر، رئیس اداره فدرال محیط زیست آلمان، بسته‌بندی و ضایعات ناشی از آن را یکی از مشکلات بزرگ برای محیط زیست و از سوی دیگر فشار بر منابع اولیه می‌داند.</p>
      <p>ماریا کراوتس‌برگر می‌گوید، در مرحله تولید کالا باید به فکر کاهش زباله بود و از بسته‌بندی‌های غیرضروری دوری کرد. او چاره را در ظروف و بسته‌بندی‌هایی که بارها قابل استفاده باشند، می‌داند و می‌گوید، این مسئله نباید تنها شامل حال بطری‌های آب شود.</p>
      <p>بر پایه اطلاعات این اداره فدرال، تقریبا ۷۰ درصد از زباله‌های مربوط به بسته‌بندی در آلمان بازیافت می‌شوند اما این درصد، بسته به مواد به کار رفته در بسته‌بندی‌ها بسیار متفاوت است؛ دراین میان تا بیش از ۹۲ درصد قراضه فلزات بازیافت می‌شوند، در مورد کاغذ و کارتن این رقم به بیش از ۸۷ درصد می‌رسد و در مورد شیشه بیش از ۸۴ درصد است. ضایعات بسته‌بندی‌های پلاستیکی تا ۵۰ درصد دوباره بازیافت می‌شوند و اگر این پسماندها از چوب باشند، نزدیک به ۲۶ درصد از حجم زباله‌ها بازیافت می‌شود.</p>
      <p>به گزارش دویچه‌وله، گفتنی است که بیش از یک میلیون تن زباله پلاستیکی سالیانه به خارج از آلمان صادر می‌شود.</p>
      <p>انتهای پیام</p>
    </article>
  </body>
</html>