<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/concorso-infermieri-termini-riaperti-per-i-neolaureati.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T11:39:45+00:00"/>
    <meta property="og:title" content="Concorso infermieri: termini riaperti per i neolaureati"/>
    <meta property="og:description" content="Riaperto il concorso per reclutare nuovi infermieri in Sicilia in modo da consentire la partecipazione anche dei neo laureati in Scienze infermieristiche."/>
  </head>
  <body>
    <article>
      <h1>Concorso infermieri: termini riaperti per i neolaureati</h1>
      <address><time datetime="2019-11-18T11:39:45+00:00">18 Nov 2019, 11:39</time> by <a rel="author" href="https://www.tempostretto.it/author/emanuela-giorgianni" target="_blank">Emanuela Giorgianni</a></address>
      <p>
        <i>Riaperto il concorso per reclutare nuovi infermieri in Sicilia in modo da consentire la partecipazione anche dei neo laureati in Scienze infermieristiche.</i>
      </p>
      <p>È stato riaperto il <b>concorso per reclutare nuovi infermieri in Sicilia</b> e prolungati i termini di ammissione per favorire gli studenti <b>neo laureati</b> in Scienze infermieristiche che ne sarebbero, altrimenti, rimasti esclusi.</p>
      <p>È necessario, infatti, far fronte alla carenza di personale sanitario e accelerare i tempi alle acquisizioni di personale con la mobilità ed i concorsi per i tanti giovani valenti che ne hanno bisogno.</p>
      <p>Lo ha annunciato, durante la riunione del coordinamento regionale del sindacato <b>Nursind Sicilia</b> a Scicli, l’assessore regionale alla Salute, <b>Ruggero</b> <b>Razza</b>. Insieme a lui erano presenti il coordinatore regionale Claudio Trovato; il vice Salvo Calamia; i dirigenti sindacali dei territori siciliani; il vicesegretario nazionale, Salvo Vaccaro e i deputati ragusani Giorgio Assenza e Orazio Ragusa. </p>
      <p><b>Claudio Trovato</b> si è ritenuto “molto soddisfatto dell’incontro avuto con l’assessore Razza, per le tematiche trattate e le discussioni tecniche avute”. Per <b>Salvo Calamia</b> “è stato fatto un buon lavoro di coesione sindacale con una visione degli obiettivi da seguire”.</p>
      <p><b>Le domande presentate</b> per i due bacini dell’Isola sono state circa 10 mila; mentre per la mobilità tra 1700 e 2 mila.</p>
      <p>L’estensione dei termini è avvenuta soltanto per la parte concorsuale degli avvisi, proprio al fine di consentire la partecipazione degli studenti neo laureati.</p>
      <p>Razza ha, inoltre, annunciato interventi sui criteri di accreditamento delle strutture territoriali e private in cui opera un gran numero di personale infermieristico e ha anticipato che è allo studio la possibilità di inserire il professionista infermiere all’interno di tali servizi, infermiere di famiglia e ospedali di comunità; temi molto cari al Nursind da parecchi anni.</p>
      <p>Nel corso dell’incontro sindacale si è dibattuto, poi, su varie questioni, quali la fattibilità degli atti aziendali e la rimodulazione delle piante organiche in vista delle mobilità e dei concorsi pubblici, il programma di formazione da attuare nei confronti dei quadri sindacali. E il sindacato Nursind effettuerà, inoltre, studi e ricerche sui comportamenti sociali ed assistenziali che riguardano la sfera infermieristica.</p>
    </article>
  </body>
</html>