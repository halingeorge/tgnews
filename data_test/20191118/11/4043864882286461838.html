<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232285/"/>
    <meta property="og:site_name" content="Українська правда"/>
    <meta property="article:published_time" content="2019-11-18T11:03:06+00:00"/>
    <meta property="og:title" content="Росія передала Україні затримані кораблі"/>
    <meta property="og:description" content="Міністерство закордонних справ Росії заявляє, що передало Україні кораблі, затримані в Керченській протоці в листопаді 2018 року."/>
  </head>
  <body>
    <article>
      <h1>Росія передала Україні затримані кораблі</h1>
      <address>
        <time datetime="2019-11-18T11:03:06+00:00">18 Nov 2019, 11:03</time>
      </address>
      <p>Міністерство закордонних справ Росії заявляє, що передало Україні кораблі, затримані в Керченській протоці в листопаді 2018 року.</p>
      <p><b>Джерело:</b> <a href="https://www.mid.ru/ru/foreign_policy/news/-/asset_publisher/cKNonkJE02Bw/content/id/3902958?fbclid=IwAR1L3sDiuHAqbbCODqvYKqMJqvV-9iLXM6JMxFiRvuN6lfSLEBq2-ScXK8U">сайт МЗС РФ</a>, пресцентр <a href="https://www.facebook.com/navy.mil.gov.ua/photos/a.226985707504707/1345672048969395/?type=3&amp;theater">Командування Військово-Морських Сил</a> України </p>
      <p><b>Дослівно:</b> "18 листопада відбулася передача українській стороні трьох кораблів ВМФ України, які в листопаді 2018 року порушили кордон Російської Федерації під час навмисної провокації Києва в районі Керченської протоки і були затримані російськими правоохоронними органами".</p>
      <p><b>Деталі:</b> У МЗС РФ відзначили, що зазначені кораблі є речовими доказами кримінальному процесі про незаконний перетин кордону, який ще триває в Росії.</p>
      <p>Але слідчі дії щодо кораблів завершили, тому зараз стала можливою передача суден "на відповідальне зберігання українській стороні".</p>
      <p>Водночас джерело УП, обізнане з процесом передачі, пояснює, що він не буде швидким, бо українська сторона має провести перевірку суден.  </p>
      <p>"Українська правда" намагалася підтвердити цю інформацію в МЗС України, але там порадили звернутися у Військово-морські сили України та Міноборони.  </p>
      <p>Згодом пресцентр Командування Військово-Морських Сил України повідомив у Facebook, що катери "Нікополь", "Бердянськ" та буксир "Яни Капу" прямують додому.</p>
      <p><b>Дослівно:</b> "18 листопада в акваторії Чорного Моря розпочато процес щодо повернення українських катерів "Нікополь", "Бердянськ" та буксиру "Яни Капу". Наразі українські буксири "Тітан", "Гайдамаки" та пошуково-рятувальне судно "Сапфір" разом з катерами та буксиром розпочали рух в напрямку материкової України".</p>
      <p><i><b>Читайте також:</b></i> <i><b><a href="https://www.pravda.com.ua/articles/2018/11/25/7199243/">Війна у Керченській протоці: таран, штурмовики та захоплення українських кораблів</a> </b></i></p>
      <p><b>Передісторія</b>:</p>
      <ul>
        <li>25 листопада 2018 року в Керченській протоці російські військові обстріляли і <a href="https://www.pravda.com.ua/news/2018/11/25/7199252/">захопили </a>українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя.</li>
        <li>Троє українських моряків отримали <a href="https://www.pravda.com.ua/news/2018/11/26/7199309/">поранення</a>.</li>
        <li>24 полоненим українцям пред'явили <a href="https://www.pravda.com.ua/news/2018/11/28/7199564/">звинувачення</a> за ч.3 ст.322 КК Росії (незаконний перетин кордону). Вони провели в російському СІЗО 10 місяців.</li>
        <li>7 вересня 2019 року моряків <a href="https://www.pravda.com.ua/news/2019/09/7/7225605/">обміняли </a>і повернули в Україну.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/18/7232283/"/>
        <a href="https://www.pravda.com.ua/news/2019/11/18/7232260/"/>
        <a href="https://www.pravda.com.ua/news/2019/11/18/7232253/"/>
      </related>
    </article>
  </body>
</html>