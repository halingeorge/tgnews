<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/profesii/industria-serviciilor-de-business-cuprinde-131-000-de-angajati-circa-2-4-din-totalul-angajatilor-din-economia-locala-18591878"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T11:26:57+00:00"/>
    <meta property="og:title" content="Industria serviciilor de business cuprinde 131.000 de angajaţi, circa 2,4% din totalul angajaţilor din economia locală"/>
    <meta property="og:description" content="Sectorul serviciilor de business din România cuprinde 280 de companii şi peste 131.000 de angajaţi, adică 2,4% din totalul angajaţilor din economia românească, conform datelor Asociaţiei Business Service Leaders în Romania (ABSL). Pentru 2020, ABSL estimează o creştere a numărului de angajaţi de este 10%, iar pentru 2021 creşterea prognozată este de 6,5%."/>
  </head>
  <body>
    <article>
      <h1>Industria serviciilor de business cuprinde 131.000 de angajaţi, circa 2,4% din totalul angajaţilor din economia locală</h1>
      <address><time datetime="2019-11-18T11:26:57+00:00">18 Nov 2019, 11:26</time> by <a rel="author" href="https://www.zf.ro/autor/ramona-cornea" target="_blank">Ramona Cornea</a></address>
      <p>Sectorul serviciilor de business din România cuprinde 280 de companii şi peste 131.000 de angajaţi, adică 2,4% din totalul angajaţilor din economia românească, conform datelor Asociaţiei Business Service Leaders în Romania (ABSL). Pentru 2020, ABSL estimează o creştere a numărului de angajaţi de este 10%, iar pentru 2021 creşterea prognozată este de 6,5%.</p>
      <p>”Am văzut cum sectorul de servicii de business din România s-a dezvoltat, s-a diversificat şi a evoluat în un element important în motorul economiei locale. Sectorul de servicii de business a ajuns la 280 de companii şi mai mult de 131.000 de angajaţi, ceea ce reprezintă 2% din piaţa muncii din România în momentul acesta şi avem veşti bune şi pentru anul 2020, sperăm să creştem cu 9.6%. Cu 2,4% din populaţia activă a României şi o valoare estimată a veniturilor de 4.5 miliarde de euro, această industrie relativ nouă este cea pe care trebuie să o urmărim”, a declarat Dragoş Ştefan, preşedintele ABSL, în cadrul conferinţei "Every human step takes us to the digital evolution".</p>
      <p>Salariile oferite la începutul carierei în industria de business services sunt cu 30% mai mari comparativ cu minimul pe economie, pentru angajaţii cu studii superioare, conform raportului anual al sectorului, realizat de Asociaţia Business Service Leaders în Romania în colaborare cu KPMG.</p>
      <p>Salariul mediu pentru un specialist în project management cu peste cinci ani experienţă poate ajunge şi la 15.000 de lei brut.  În finanţe şi contabilitate, salariul de debut poate începe de la 3.900 lei brut, în timp ce salariul unui specialist cu peste 3 ani experienţă se situează între 4.800 şi 25.000 lei brut, în cazul managerilor de top cu abilitaţi cerute pe piaţă.  În customer service, salariul mediu brut pentru persoanele cu experienţă şi poziţii de middle management este în jur de 8.600 lei. </p>
      <p>Potrivit studiului, majoritatea companiilor oferă bonusuri de limbă. Franceza, germana, italiana şi spaniola sunt limbile cele mai căutate de către angajatori, acestea fiind plătite cu bonusuri (incluse sau nu în salariul de bază) ce pot varia între 290 şi 3.000 de lei brut pe lună. Cei care cunosc limbi mai puţin vorbite (olandeză, ebraică, poloneză, etc) pot primi bonusuri până la 4.700 de lei brut/ lună, în anumite situaţii.</p>
      <p>Aproximativ 85.000 de angajaţi ai acestei industrii lucrează în Bucureşti (cca 8% din totalul angajaţilor din Capitală), 15.000 în Cluj (6% din numărul de angajaţi din judeţ), 11.000 în Iaşi (6,5% din forţa de muncă disponibilă în judeţ), iar la Timişoara 10.000 (sub 4% din numărul de angajaţi din judeţ), restul angajaţilor provenind din alte oraşe precum Braşov, Sibiu, Galaţi sau Craiova.</p>
      <p>Studiul industriei de business services a fost realizat de ABSL în colaborare cu KPMG. La studiu au participat 42 de companii care cuprind 24% din angajaţii industriei. Asociaţia Business Service Leaders în România este organizaţia care reprezintă sectorul de business services, adunând în componenţa sa companii din piaţă care îşi desfăşoară activitatea în domenii precum Shared Services Center (SSC), Business Process Outsourcing (BPO), Information Technology Outsourcing (ITO), Research and Development (R&amp;D).</p>
    </article>
  </body>
</html>