<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-sensex-drops-72-points-yes-bank-shares-fall-4-percent-stock-market-2855835.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T11:34:05+00:00"/>
    <meta property="og:title" content="सेंसेक्स 72 अंक लुढ़का, यस बैंक का शेयर 4 प्रतिशत गिरा"/>
    <meta property="og:description" content="आर्थिक नरमी को लेकर बढ़ती आशंकाओं के बीच एचडीएफसी बैंक, रिलायंस इंडस्ट्रीज और टीसीएस के शेयरों में गिरावट से सेंसेक्स सोमवार को 72 अंक गिर गया। बीएसई का 30 शेयरों वाला सेंसेक्स 72.50 अंक यानी 0.18..."/>
  </head>
  <body>
    <article>
      <h1>सेंसेक्स 72 अंक लुढ़का, यस बैंक का शेयर 4 प्रतिशत गिरा</h1>
      <address><time datetime="2019-11-18T11:34:05+00:00">18 Nov 2019, 11:34</time> by <a rel="author">एजेंसी,नई दिल्ली</a></address>
      <p>आर्थिक नरमी को लेकर बढ़ती आशंकाओं के बीच एचडीएफसी बैंक, रिलायंस इंडस्ट्रीज और टीसीएस के शेयरों में गिरावट से सेंसेक्स सोमवार को 72 अंक गिर गया। बीएसई का 30 शेयरों वाला सेंसेक्स 72.50 अंक यानी 0.18 प्रतिशत गिरकर 40,284.19 अंक पर बंद हुआ। सेंसेक्स सुबह में बढ़त के साथ खुला था और दोपहर बाद के कारोबार में इसमें गिरावट देखी गई।</p>
      <p>इसी प्रकार, नेशनल स्टॉक एक्सचेंज (एनएसई) का निफ्टी भी 10.95 अंक यानी 0.09 प्रतिशत घटकर 11,884.50 अंक पर बंद हुआ। सेंसेक्स की कंपनियों में यस बैंक में सबसे ज्यादा 4.08 प्रतिशत तक की गिरावट रही। इसके अलावा, बजाज ऑटो, महिंद्रा एंड महिंद्रा, हीरो मोटोकॉर्प, एचडीएफसी बैंक, ओएनजीसी और टीसीएस के शेयर 2.05 प्रतिशत तक गिर गए।</p>
      <p>इसके विपरीत, भारती एयरटेल, टाटा स्टील, सन फार्मा, पावरग्रिड, इंडसइंड बैंक, एक्सिस बैंक, भारतीय स्टेट बैंक, वेदांता और टाटा मोटर्स के शेयर 4.60 प्रतिशत तक चढ़े। कारोबारियों ने कहा कि वैश्विक बाजारों से सकारात्मक रुख के बावजूद आर्थिक वृद्धि में और गिरावट की आशंकाओं से घरेलू शेयर बाजार में धारणा कमजोर रही। कई रपटों में देश की आर्थिक वृद्धि दर में और सुस्ती आने की आशंका जताई गई है।</p>
      <p>अमेरिका-चीन व्यापार वार्ता को लेकर आशावादी रुख से हांगकांग, तोक्यो और शंघाई में बाजार मजबूती के साथ जबकि सोल में बाजार गिरावट के साथ बंद हुए। यूरोपीय शेयर बाजारों में शुरुआती कारोबार में मिलाजुला रुख देखने को मिला।</p>
    </article>
  </body>
</html>