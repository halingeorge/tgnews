<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10270908/trzaskowski-o-realizacji-zapisow-karty-lgbt-w-dzisiejszych-czasach-edukacja-seksualna-jest-niezbedna.html"/>
    <meta property="og:site_name" content="Wprost"/>
    <meta property="article:published_time" content="2019-11-18T11:51:00+00:00"/>
    <meta property="og:title" content="Trzaskowski o realizacji zapisów karty LGBT+: W dzisiejszych czasach edukacja seksualna jest niezbędna"/>
    <meta property="og:description" content="Rafał Trzaskowski udzielił wywiadu „Rzeczpospolitej”, w którym zapewnił, że zapisy karty LGBT+ są realizowane w stolicy. „Nie pozwolę na dyskryminację w Warszawie z powodu orientacji seksualnej, poglądów, wyznania, czy przekonań” – deklarował prezydent Warszawy."/>
  </head>
  <body>
    <article>
      <h1>Trzaskowski o realizacji zapisów karty LGBT+: W dzisiejszych czasach edukacja seksualna jest niezbędna</h1>
      <address>
        <time datetime="2019-11-18T11:51:00+00:00">18 Nov 2019, 11:51</time>
      </address>
      <p>
        <b>Rafał Trzaskowski udzielił wywiadu „Rzeczpospolitej”, w którym zapewnił, że zapisy karty LGBT+ są realizowane w stolicy. „Nie pozwolę na dyskryminację w Warszawie z powodu orientacji seksualnej, poglądów, wyznania, czy przekonań” – deklarował prezydent Warszawy.</b>
      </p>
      <p>Rafał Trzaskowski zapewnił w wywiadzie w „Rzeczpospolitej”, że realizuje <a href="https://www.wprost.pl/warszawa/10198100/warszawska-deklaracja-lgbt-budzi-wiele-kontrowersji-co-znalazlo-sie-w-tresci-dokumentu.html">deklarację LGBT+</a>. – Nie pozwolę na dyskryminację w Warszawie z powodu orientacji seksualnej, poglądów, wyznania, czy przekonań – stwierdził Trzaskowski. – Obowiązkiem prezydenta miasta jest stworzyć dobre warunki dla wszystkich tych, którzy sobie radzą i wyciągać pomocną rękę do tych, którzy mają ograniczone możliwości realizacji swoich ambicji - osób z niepełnosprawnościami, seniorów, czy też przedstawicieli mniejszości, które PiS chce zepchnąć na margines społeczeństwa – dodał.</p>
      <p>Prezydent Warszawy wymienił też, które postulaty karty są przez niego realizowane. – Mówiłem o zajęciach antydyskryminacyjnych i zostały one wcielone w życie. Teraz przygotowujemy się do dobrowolnych zajęć edukacji seksualnej, tylko obawiam się, że zaraz edukacja seksualna zostanie w Polsce zakazana przez PiS. A w dzisiejszych czasach taka edukacja jest niezbędna – podkreślił.</p>
      <p>Trzaskowski pytany, czy to oznacza, że dzieci w przedszkolach i szkołach będą seksualizowane powiedział, że takie stwierdzenie to „absurd i propaganda żywcem wzięta z mediów rządowych”. Prezydent zapewnił, że nikt nie będzie indoktrynowany, a zajęcia informujące o tym, czym jest dyskryminacja i jak jej przeciwdziałać będą zupełnie dobrowolne.</p>
      <p>„Jeżeli rodzice nie wyrażają zgody, to dzieciaków na takie zajęcia nie muszą posyłać. Dzieci powinny wiedzieć, że posługiwanie się Internetem może być szkodliwe, że nie należy się dzielić treściami wrażliwymi i intymnymi, że słowa w sieci mogą ranić jak w realnej rzeczywistości” – stwierdził prezydent. – „Chcemy uczulić dzieci, że hejt może doprowadzić, w skrajnych przypadkach, również do samobójstw” – dodał.</p>
      <related>
        <h4>Czytaj także:</h4>
        <a href="https://www.wprost.pl/wybory-prezydenckie-2020/10270417/rafal-trzaskowski-oglosil-decyzje-chodzi-o-start-w-wyborach-prezydenckich.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://www.rp.pl/">Rzeczpospolita</a></footer>
    </article>
  </body>
</html>