<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_usi-duzhe-rozumni-lucenko-oharakterizuvav-kolomojskogo-pinchuka-j-ahmetova/938635"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T11:12:00+00:00"/>
    <meta property="og:title" content="&quot;Усі дуже розумні&quot; — Луценко охарактеризував Коломойського, Пінчука й Ахметова"/>
    <meta property="og:description" content="Екс-генпрокурор Юрій Луценко охарактеризував деяких українських олігархів, назвавши їх &quot;дуже розумними&quot;. Свої оцінки озвучив в інтерв'ю &quot;Українській правді&quot;. Луценко спілкується з Ігорем Коломойським, &quot;рідко зустрічався&quot; з Рінатом Ахметовим, регулярно &amp;mdash; з Віктором Пінчуком. Без ..."/>
  </head>
  <body>
    <article>
      <h1>"Усі дуже розумні" — Луценко охарактеризував Коломойського, Пінчука й Ахметова</h1>
      <address><time datetime="2019-11-18T11:12:00+00:00">18 Nov 2019, 11:12</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938635_w_300.jpg?v=0"/>
        <figcaption>Луценко: Коломойський — геніальний схемщик. ФОТО: "Радіо Свобода"</figcaption>
      </figure>
      <p>Екс-генпрокурор <b>Юрій Луценко</b> охарактеризував деяких українських олігархів, назвавши їх "дуже розумними".</p>
      <p>Свої оцінки озвучив в інтерв'ю "<a href="https://www.pravda.com.ua/articles/2019/11/18/7232239/">Українській правді</a>".</p>
      <p>Луценко спілкується з <b>Ігорем Коломойським</b>, "рідко зустрічався" з <b>Рінатом Ахметовим</b>, регулярно — з <b>Віктором Пінчуком</b>. Без вказання регулярності зустрічей також назвав<b> Сергія Таруту</b>, нині депутата від "Батьківщини".</p>
      <p>Що сказав екс-генпрокурор:</p>
      <p>про Коломойського: "Коломойський – один із найрозумніших людей цієї країни. Це аж ніяк не означає, що я юридично завжди на його стороні. Він геніальний схемщик. Він – геніальний комбінатор. Але до тих пір, поки це не лежить у площині підозри, я вважаю за можливе спілкуватися";</p>
      <p>про Пінчука: "Пінчук також дуже розумний і дуже стратегічно займається українською глобальною політикою. Саме сьогодні".</p>
      <p>На останній зустрічі з Пінчуком обговорювали земельну реформу, каже Луценко.</p>
      <p>"Він вірить, що життя і економіка все врегулює, а я вважаю, що, якщо ми стартуємо з 200 тисяч гектарів в одних руках, це невиправна стратегічна помилка. Якщо ми продамо землю по 200 тисяч в руки, або, як планувалося, по мільйону в руки, значить, 10 гравців будуть формувати захмарні ціни на продовольство в нашій країні і ми на це не можемо впливати ніяким чином. Тому ще раз кажу – швидка аграрна реформа дуже, скажімо так, стратегічно небезпечна";</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_ulichka-dyakuyu-sam-spravlyusya-lucenko-rozpoviv-pro-timoshenko-ta-dzhuliani/938631"/>
      </related>
      <p>про Ахметова: "Дуже розумний! Усі ці троє людей, сюди ще можна включити Таруту, Ярославського, можна включити Бахматюка – вони всі дуже розумні. Олігархами не можна стати просто так. Навіть якщо тобі допомагає тесть-президент, без розуму ти не втримаєш усе це".</p>
      <blockquote>Юрій Луценко — 14-ий генпрокурор України. Очолював ГПУ з травня 2016 до серпня 2019. Працював за п'ятого президента Петра Порошенка та шостого, чинного — Володимира Зеленського.</blockquote>
    </article>
  </body>
</html>