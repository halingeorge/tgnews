<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%ac%cf%84%ce%bf%ce%b9%ce%ba%ce%bf%cf%82-%ce%b5%ce%be%ce%b1%cf%81%cf%87%ce%b5%ce%af%cf%89%ce%bd-%ce%b5%cf%86%ce%bf%ce%b4%ce%b9%ce%ac%ce%b6%ce%bf%ce%bd%cf%84%ce%b1%ce%bd-%ce%bc%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T11:03:20+00:00"/>
    <meta property="og:title" content="Κάτοικος Εξαρχείων: «Εφοδιάζονταν με μολότοφ όλη νύχτα – Μου είπαν «Τις έχουμε για τους αστυνομικούς»» (βίντεο)"/>
    <meta property="og:description" content="«Γκρέμισαν τον τοίχο με βαριοπούλες»"/>
  </head>
  <body>
    <article>
      <h1>Κάτοικος Εξαρχείων: «Εφοδιάζονταν με μολότοφ όλη νύχτα – Μου είπαν «Τις έχουμε για τους αστυνομικούς»» (βίντεο)</h1>
      <address>
        <time datetime="2019-11-18T11:03:20+00:00">18 Nov 2019, 11:03</time>
      </address>
      <p>«Γκρέμισαν τον τοίχο με βαριοπούλες»</p>
      <p>
        <b>Συγκλονιστική είναι η μαρτυρία κατοίκου της πολυκατοικίας στα Εξάρχεια όπου συνελήφθησαν έξι άτομα, όταν η ΕΛ.ΑΣ, εντόπισε μέσω drone «πολεμοφόδια» στην ταράτσα του κτιρίου.</b>
      </p>
      <p>Όπως αποκάλυψε γυναίκα η οποία κατοικεί στη συγκεκριμένη πολυκατοικία, τα άτομα αυτά «έμπαιναν και έβγαιναν όλη τη νύχτα» στο κτίριο κι ετοίμαζαν μολότοφ για να τις πετάξουν στους αστυνομικούς.</p>
      <p>«<i>Έσπασαν τη εξωτερική πόρτα. Βδομάδα παρά βδομάδα αλλάζαμε κλειδαριές, ώσπου ήρθε ο κλειδαράς και μας είπε ότι έχουν βάλει λοστό και έχουν αχρηστεύσει την πόρτα, η οποία χρειάζεται αλλαγή</i>», δήλωσε στον Alpha και την εκπομπή «Εκτός Γραμμής» με τους Τάκη Χατζή και Λίδα Μπόλα και συνέχισε:</p>
      <p>«<i>Έμπαιναν και έβγαιναν όλη τη νύχτα και εφοδιάζονταν με μολότοφ. Όταν ήρθαν οι αστυνομικοί δεν τους πείραξαν, αλλά τους ζήτησαν να κατέβουν κάτω. Όταν εκείνοι δεν κατέβηκαν, τότε οι αστυνομικοί έτρεξαν πάνω, γιατί άκουγαν που έριχναν με τις βαριοπούλες τον τοίχο. Είναι η δεύτερη φορά που γκρέμισαν τον τοίχο.</i></p>
      <p><i>Και επάνω έφτιαχναν βόμβες. Ήταν δύο άτομα, ο ένας ήταν ξένος, ο άλλος μίλαγε ελληνικά, με δύο κουκούλες και όταν ρώτησα τι θα τις κάνουν, μου είπαν ότι τις έχουν για τους αστυνομικούς</i>».</p>
      <p>Μία άλλη κάτοικος, η κ. Κουγιά, έδωσε τη δική της οπτική στο θέμα: «<i>Η εμπειρία αυτή είχε κάτι πολύ υπερβολικό, θεαματικό και ογκώδες αλλά από την ανάποδη πλευρά. Μπορεί να μην είχαμε πληθώρα μολότοφ και επεισοδίων που είχαμε συνηθίσει τα τελευταία χρόνια, αλλά είχαμε πάρα πολύ αστυνομία. Η πόλη ήταν σαν το Γκόθαμ Σίτι, έρημοι δρόμοι και ένα ελικόπτερο να ρίχνει φως.</i></p>
      <p><i>Για εμένα ούτε το ένα είναι εντάξει ούτε το άλλο</i>», δήλωσε μεταξύ άλλων και συνέχισε:</p>
      <p>«<i>Σε επίπεδο να μην έχουμε κάθε βράδυ μολότοφ και επεισόδια, ναι είναι καλύτερα τα πράγματα. Κατά τα λοιπά και εμπόριο ναρκωτικών γίνεται και αυτοκίνητα σπάνε</i>».</p>
      <figure>
        <iframe src="https://www.youtube.com/embed/N0gkVMSR_8A" width="900" height="506" data-service="Youtube" scrolling="no"/>
      </figure>
    </article>
  </body>
</html>