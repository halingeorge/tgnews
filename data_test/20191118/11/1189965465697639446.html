<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259658/tragodia-stin-katerini-o-kaygas-prin-eksafanistoyn-mitera-kai-kori-to-minyma-toy-patera"/>
    <meta property="og:site_name" content="LiFO"/>
    <meta property="article:published_time" content="2019-11-18T11:30:00+00:00"/>
    <meta property="og:title" content="Τραγωδία στην Κατερίνη: Ο καβγάς πριν εξαφανιστούν μητέρα και κόρη - Το μήνυμα του πατέρα"/>
    <meta property="og:description" content="Ο καυγάς πριν εξαφανιστούν μητέρα και κόρη στην Κατερίνη που εντοπίστηκαν χτες νεκρές σε χαράδρα"/>
  </head>
  <body>
    <article>
      <h1>Τραγωδία στην Κατερίνη: Ο καβγάς πριν εξαφανιστούν μητέρα και κόρη - Το μήνυμα του πατέρα</h1>
      <h2>Ο καυγάς πριν εξαφανιστούν μητέρα και κόρη στην Κατερίνη που εντοπίστηκαν χτες νεκρές σε χαράδρα</h2>
      <address><time datetime="2019-11-18T11:30:00+00:00">18 Nov 2019, 11:30</time> by <a rel="author">NEWSROOM</a></address>
      <p>
        <b>Σε τραγωδία εξελίχθηκε η εξαφάνιση μητέρας και κόρης στην<a href="https://www.lifo.gr/tags/%CE%9A%CE%B1%CF%84%CE%B5%CF%81%CE%AF%CE%BD%CE%B7"> Κατερίνη</a>, οι οποίες βρέθηκαν <a href="https://www.lifo.gr/now/greece/259569/nekres-i-17xroni-kai-i-mitera-tis-poy-eixan-eksafanistei-apo-tin-katerini">νεκρές χθες σε χαράδρα 120 μέτρων</a>.</b>
      </p>
      <p>Με ένα μήνυμα στον λογαριασμό του στο Facebook έδειξε τη θλίψη του ο πατέρας της 17χρονης. «Η ακριβή μου Σβέτα και η μοναδική μου Μαρία δεν υπάρχουν πια», έγραψε.</p>
      <p>
        <b>Ο καυγάς πριν την εξαφάνιση</b>
      </p>
      <p>Ο πατέρας μίλησε στην εκπομπή της Αγγελικής Νικολούλη και ανέφερε ένα περιστατικό που συνέβη πριν εξαφανιστούν. Γείτονάς τους καβγάδισε άγρια με τη σύζυγο και μητέρα του παιδιού του και εκείνη πήρε το αυτοκίνητο του και τη Μαρία – Ιωάννα, ενώ ήταν εκνευρισμένη.</p>
      <p>«Φοβόμαστε μήπως συνέβη κάποιο ατύχημα γιατί από εκείνη την ώρα και μετά το κινητό της συζύγου μου έκλεισε, ενώ η Μαρία – Ιωάννα το δικό της το είχε αφήσει στο σπίτι. Δεν πήραν μαζί τους ρούχα, ούτε χρήματα. Ψάξαμε σε φίλους και γνωστούς μήπως ζήτησαν βοήθεια, χωρίς όμως αποτέλεσμα» είπε.</p>
      <p>Την ίδια ώρα, η γιαγιά της 17χρονης μιλώντας στο κεντρικό δελτίο ειδήσεων του Star, δήλωσε ότι η άτυχη γυναίκα είχε πει: «Εγώ φεύγω και δεν ξαναγυρίζω. Θα πάω να αυτοκτονήσω, δεν αντέχω». Ωστόσο, από τα πρώτα στοιχεία της αστυνομικής έρευνας δεν διαφαίνονται ίχνη εγκληματικής ενέργειας, αν και τα ερωτήματα παραμένουν ανοιχτά σχετικά με το τι συνέβη.</p>
      <p>
        <b>Το Πυροσβεστικό Σώμα ανήρτησε βίντεο από την επιχείρηση</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F425376174197277%2Fvideos%2F1701390316658024%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Υπενθυμίζεται ότι σύμφωνα με την Αστυνομία, οι σοροί τους βρέθηκαν κοντά στην ορεινή περιοχή Φωτεινά, απ' όπου διέρχεται η παλιά εθνική οδός Κατερίνης - Ελασσόνας.</p>
      <p>Το μακάβριο εύρημα εντοπίστηκε στις 11:40 το πρωί της Κυριακής, από μικτό κλιμάκιο πυροσβεστών, ανδρών της ΕΜΑΚ και αστυνομικών που και με τη βοήθεια drones «χτένιζαν» την περιοχή.</p>
      <figure>
        <iframe src="https://www.youtube.com/embed/4AgFinVoNbY" width="1195" height="672" data-service="Youtube" scrolling="no"/>
      </figure>
      <p>
        <b>Το τελευταίο τηλεφώνημα της συζύγου και το πρόβλημα υγείας της 17χρονης</b>
      </p>
      <p>Ένα τηλεφώνημα στον σύζυγό της ήταν το τελευταίο σημείο ζωής που έδωσε η μητέρα της 17χρονης Μαρίας Ιωάννας. Σύμφωνα με τα όσα έχουν γίνει γνωστά, η 17χρονη αντιμετώπιζε κινητικά προβλήματα και κυκλοφορούσε υποβασταζόμενη από μπλε περιπατητήρα.</p>
      <p>Μάλιστα, σύμφωνα με τον πατέρα της, η μητέρα της ανήλικης ήταν φορτισμένη λόγω της κατάστασης της υγείας της, την οποία βίωνε καθημερινά. «Η γυναίκα ήθελε βοήθεια και συμπαράσταση. Η Μαρία γεννήθηκε μία χαρά. Κατά τον 6ο μήνα διαγνώστηκε με εγκεφαλική αιμορραγία, τετραπληγία» δήλωσε η γιαγιά της.</p>
      <p>Η ιατροδικαστική εξέταση αναμένεται ρίξει φως στην υπόθεση. Παρόλα αυτά, η οικογένεια αναμένει τις επόμενες ημέρες νέα στοιχεία, που να αποδεικνύουν αν πράγματι πρόκειται για τροχαίο δυστύχημα ή αυτοκτονία.</p>
      <p>
        <b>Γιαννόπουλος: Η κινητοποίηση και οι σχετικές διαδικασίες δεν έγιναν από την πρώτη μέρα</b>
      </p>
      <p>Μιλώντας στον ΣΚΑΙ, ο πρόεδρος του Χαμόγελου του Παιδιού, κ. Γιαννόπουλος είπε «ανησυχούσαμε τόσες ημέρες γιατί δεν υπήρχε καμία πληροφορία. Ένας θυμός και ένα 'γιατί' με τρώει μέσα μου. Γιατί η κινητοποίηση και οι σχετικές διαδικασίες δεν έγιναν από την πρώτη μέρα αλλά μετά από οκτώ ημέρες. Δεν θέλω να πω τίποτα άλλο... Θα τα πω εν καιρώ».</p>
      <p>Όπως πρόσθεσε: «συγγνώμη για την έντασή μου. Κατόπιν εορτής εκδόθηκε το Amber Alert. Πρέπει επιτέλους να υπάρξει ένα σχέδιο που θα πρέπει να τηρείται».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/259569/nekres-i-17xroni-kai-i-mitera-tis-poy-eixan-eksafanistei-apo-tin-katerini"/>
      </related>
    </article>
  </body>
</html>