<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/los-angeles-lakers-atlanta-hawks-wynik-meczu-i-relacja-nba,986255.html"/>
    <meta property="og:site_name" content="TVN24"/>
    <meta property="article:published_time" content="2019-11-18T11:02:00+00:00"/>
    <meta property="og:title" content="Popis Jamesa na oczach legendy. Lakersi nie oddali prowadzenia"/>
    <meta property="og:description" content="Los Angeles Lakers ciągle w znakomitej formie. W niedzielę koszykarze tej ekipy pokonali we własnej hali Atlanta Hawks 122:101 i z bilansem 11-2 umocnili się na prowadzeniu w Konferencji Zachodniej..."/>
  </head>
  <body>
    <article>
      <h1>Popis Jamesa na oczach legendy. Lakersi nie oddali prowadzenia</h1>
      <address>
        <time datetime="2019-11-18T11:02:00+00:00">18 Nov 2019, 11:02</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/77369e37b2aa1404f416275183ab055f/fe59d6ab-106e-47b8-b2f6-f319d2c196ea-480p.mp4"/>
        <figcaption>LeBron James jest jedną z największych gwiazd NBA Foto: Getty Images | Video: Newspix</figcaption>
      </figure>
      <h3>Los Angeles Lakers ciągle w znakomitej formie. W niedzielę koszykarze tej ekipy pokonali we własnej hali Atlanta Hawks 122:101 i z bilansem 11-2 umocnili się na prowadzeniu w Konferencji Zachodniej. Do wygranej poprowadził ich LeBron James, który uzyskał 33 punkty, 12 asyst i siedem zbiórek.</h3>
      <related>
        <a href="https://eurosport.tvn24.pl/koszykowka,117/boston-nadal-nie-do-pokonania-wspaniala-akcja-lebrona-jamesa,985909.html"/>
      </related>
      <p>Lakers nawet przez moment w tym meczu nie przegrywali, a chwilami ich przewaga sięgała aż 30 punktów. James miał solidne wsparcie i aż sześciu jego kolegów skończyło spotkanie z dorobkiem większym niż dziesięć punktów.</p>
      <h3>Widowisko dla Bryanta</h3>
      <p>Popis swojej byłej drużyny z trybun obserwował jej niedawny gwiazdor - Kobe Bryant.<br/><br/>- Chciałem stworzyć widowisko dla niego, żeby miał chęć przyjść na kolejne mecze. Jego obecność dla całego klubu znaczy bardzo dużo - powiedział James.<br/><br/>Wśród pokonanych na wyróżnienie zasługuje Trae Young - 31 pkt i siedem asyst.</p>
      <h3>Pech Celtics, siódma z rzędu porażka Warriors</h3>
      <p>W Konferencji Wschodniej najlepsza jest ekipa Boston Celtics (10-2). Po dziesięciu zwycięstwach z rzędu Celtowie minionej nocy ulegli na wyjeździe Sacramento Kings 99:100.</p>
      <related>
        <a href="https://eurosport.tvn24.pl/koszykowka,117/koszykarz-nalegal-by-sedzia-wyrzucil-jego-ojca-z-boiska-i-dopial-swego,985302.html"/>
      </related>
      <p>Goście byli bardzo blisko zwycięstwa i przedłużenia serii, ale piłka po rzucie równo z końcową syreną Marcusa Smarta kilka razy odbiła się od obręczy i nie wpadła do kosza.<br/><br/>- Miałem wrażenie, że piłka na obręczy zostanie już na zawsze. Myślałem, że wpadnie do kosza, wszyscy myśleliśmy. To był jednak jeden z tych pechowych meczów - przyznał Smart.<br/><br/>W drużynie Kings prym wiódł Buddy Hield, który zdobył 35 punktów. Dla Celtics najwięcej - 18 - uzyskał Jaylen Brown.<br/><br/>Fatalną serię kontynuuje niedawna potęga - Golden State Warriors. Zdziesiątkowani przez kontuzje Wojownicy przegrali siódmy mecz z rzędu, tym razem na wyjeździe z New Orleans Pelicans 100:108.<br/><br/>Warriors z bilansem 2-10 są najsłabszą drużyną sezonu.</p>
      <p><b>Wyniki niedzielnych meczów NBA:</b><br/>Memphis Grizzlies - Denver Nuggets 114:131<br/>Orlando Magic - Washington Wizards 125:121<br/>News Orleans Pelicans - Golden State Warriors 108:100<br/>Los Angeles Lakers - Atlanta Hawks 122:101</p>
      <p>Autor: pqv/TG / Źródło: PAP</p>
    </article>
  </body>
</html>