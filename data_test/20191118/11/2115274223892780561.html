<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/legge_emergenza_opere_pubbliche_salini-6571422/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T11:23:00+00:00"/>
    <meta property="og:title" content="&quot;Serve una legge di emergenza sulle opere pubbliche&quot; dice l'imprenditore Salini"/>
    <meta property="og:description" content="Il problema dice l'ad di Salini-Impregilo, non è la mancanza di fondi, ma il fatto che le opere “si sono impantanate nella palude della burocrazia che ha paura di fare” e quindi “il Pil non riparte”"/>
  </head>
  <body>
    <article>
      <h1>"Serve una legge di emergenza sulle opere pubbliche" dice l'imprenditore Salini</h1>
      <h2>Il problema dice l'ad di Salini-Impregilo, non è la mancanza di fondi, ma il fatto che le opere “si sono impantanate nella palude della burocrazia che ha paura di fare” e quindi “il Pil non riparte”</h2>
      <address><time datetime="2019-11-18T11:23:00+00:00">18 Nov 2019, 11:23</time> by <a rel="author" href="https://www.agi.it/authors/alberto-ferrigolo/" target="_blank">Alberto Ferrigolo</a></address>
      <p>Nelle opere pubbliche l’Italia è ostaggio della <b>burocrazia</b>, vittima delle procedure, ed è un Paese letteralmente in <b>ginocchio</b>. Tanto che per poter operare agilmente non servono più leggi speciali, come è stato nel caso di <b>Venezia</b>, ma servirebbe una vera e propria legge di emergenza.</p>
      <p>A dirlo in un’intervista a la Repubblica è l’imprenditore <b>Pietro Salini</b>, ad di Salini-Impregilo, colosso del settore delle grandi opere. Il quale aggiunge: “L’Autostrada del Sole è stata costruita in cinque anni, oggi per fare un tombino ce ne vogliono sei. Ecco perché bisogna muoversi”.</p>
      <p>Secondo l’imprenditore se “<a href="https://www.agi.it/cronaca/venezia_acqua_alta_picco_marea-6568018/news/2019-11-17/">Venezia è sommersa dall’acqua</a>, i ponti delle autostrade crollano, l’Italia è in ginocchio dal punto di vista delle <b>infrastrutture</b>, abbiamo un lungo elenco di opere importantissime bloccate” è giunto il momento di dichiarare lo stato di emergenza nazionale e muoversi con quelle leggi che proprio in virtù dell’emergenza, consentono di snellire le procedure per i lavori pubblici, in totale trasparenza” perché “l’Italia ha bisogno di <b>pianificare</b> e fare le infrastrutture essenziali per la crescita, come stiamo facendo nella ricostruzione del viadotto sul fiume Polvecera a Genova”. E salini garantisce: “Là, nel giro di pochi mesi abbiamo fatto partire i lavori, che stanno andando avanti giorno e notte e finiranno in tempo”.</p>
      <p>Le competenze del resto non mancano e quelle italiane accumulate nel tempo , assicura l’imprenditore, “sono uniche”.  Il problema, pertanto, non è la mancanza di fondi, ma il fatto che le opere “si sono impantanate nella palude della burocrazia che ha paura di fare” e quindi “il Pil non riparte”. Che altro deve succedere?, si chiede Salini, che si sfoga: “ Sarò brutale, ma la situazione è questa e se non la si cambia il Paese affonda”. E sul caso Venezia-Mose, ad esempio, oerigine dell’emergenza di questi giorni, Salini parla chiaro: “Mi pare che il progetto Mose sia commissariato da tempo. Non mi sembra che questa soluzione stia dando risultati” e dice di non aver nessuna intenzione di candidarsi a portare a termine il progetto: “Abbiamo già molto da fare”, chiosa.</p>
      <p>Poi si sofferma su Genova e riflette: “A <b>Genova</b> sono in vigore le stesse leggi che valgono nel resto d’Italia. Ma la differenza è che là tutti - dal governo alle amministrazioni locali, dalla magistratura all’autorità per l’ambiente - sono uniti nel voler fare il nuovo ponte. Serve questa volontà comune, che deve partire dal fatto che le infrastrutture sono un fattore essenziale di sviluppo. È necessario, ad esempio, modificare il modo in cui sono fatti i <b>contratti</b>, che oggi addossano ai costruttori tutti i rischi, compresi quelli assolutamente fuori dal loro controllo, come i cambiamenti di norme che avvengono successivamente. La normativa deve cioè essere fatta per fare le infrastrutture non per bloccarle”.</p>
      <p>Per poi concludere: "Ma distruggere il settore delle costruzioni, come in buona parte si è già fatto, non risolve nulla. Anzi, aggrava la situazione. Ci sono stati casi di <b>malaffare</b>, come in tutti i settori, che vanno puniti, ma questo non significa colpevolizzare un’intera industria e farla morire, e con lei l’occupazione. Invece il Paese si è fermato in modo indiscriminato, con danni per tutti".</p>
    </article>
  </body>
</html>