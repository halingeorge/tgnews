<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103162/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T11:21:08+00:00"/>
    <meta property="og:title" content="Кремль підтвердив дату &quot;нормандської зустрічі&quot;"/>
    <meta property="og:description" content="Прессекретар російського президента Дмітрій Пєсков підтвердив, що саміт в “нормандському форматі” за участі лідерів України, Росії, Франції і Німеччини заплановано на 9 грудня в Парижі."/>
  </head>
  <body>
    <article>
      <h1>Кремль підтвердив дату "нормандської зустрічі"</h1>
      <address>
        <time datetime="2019-11-18T11:21:08+00:00">18 Nov 2019, 11:21</time>
      </address>
      <p>Прессекретар російського президента Дмітрій Пєсков підтвердив, що саміт в "нормандському форматі" за участі лідерів України, Росії, Франції і Німеччини заплановано на 9 грудня в Парижі.</p>
      <p>Як пише російське видання "<a href="https://www.kommersant.ru/">Коммерсантъ</a>", про це він заявив журналістам у понеділок, пише "Європейська правда".</p>
      <p>Пєсков зазначив, що підготовка до зустрічі вступила в завершальну стадію. Він сказав, що це буде "довгоочікуваний" і "дуже серйозний" саміт, але будь-яких прогнозів щодо підсумків зустрічі давати не став.</p>
      <p>"Давайте не будемо ні завищувати очікування, щоб потім не розчаровуватися, ні занижувати, сподіваючись, що все-таки підготовка матиме свої результати", - сказав Пєсков.</p>
      <p>Речник Кремля також анонсував міжнародну розмову Путіна сьогодні, 18 листопада, яка, за його словами, буде пов'язана з підготовкою до саміту "нормандського формату". Проте він не уточнив, з ким саме розмовлятиме російський лідер.</p>
      <p>Зауважимо, ще на вихідних помічник президента РФ Юрій Ушаков заявляв, що точні терміни зустрічі лідерів ще обговорюються. Однак заява Пєскова остаточно підтвердила згоду Росії щодо дати 9 грудня.</p>
      <p>Напередодні проведення "нормандського саміту" Росія <b><a href="https://www.pravda.com.ua/news/2019/11/18/7232285/">передала</a></b> Україні кораблі, затримані в Керченській протоці в листопаді 2018 року.</p>
      <p>У п'ятницю стало відомо, що зустріч в "нормандському форматі" на найвищому рівні <b><a href="https://www.eurointegration.com.ua/news/2019/11/15/7103104/">відбудеться</a></b> 9 грудня в Парижі. З ініціативою щодо дати виступила французька сторона.</p>
      <related>
        <a href="https://www.eurointegration.com.ua/news/2019/11/15/7103104/"/>
      </related>
    </article>
  </body>
</html>