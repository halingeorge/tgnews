<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/18/venice-floods-threaten-priceless-art-and-history.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T11:06:00+00:00"/>
    <meta property="og:title" content="മഹാപ്രളയത്തിൽ മുങ്ങി ചരിത്രനഗരം: നശിക്കുന്നത് നൂറ്റാണ്ടുകളുടെ കലാപൈതൃകം"/>
    <meta property="og:description" content="വെനീസ് ∙ അര നൂറ്റാണ്ടിനിടെ ഉണ്ടായ ഏറ്റവും വലിയ പ്രളയത്തിൽ ഇറ്റലിയിലെ പൈതൃക നഗരമായ വെനീസ് 70 ശതമാനവും മുങ്ങി. നഗരത്തിലെ പലടിയങ്ങളിലും ജലനിരപ്പ് ആറടി.Venice Floods . Priceless Art And History. Italy. Rain Havoc. historic floods.Renaissance. വെനീസ്. ചരിത്രനഗരം. ഇറ്റലി. വെള്ളപ്പൊക്കം. മഴക്കെടുതി. മനോരമ ന്യൂസ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാപ്രളയത്തിൽ മുങ്ങി ചരിത്രനഗരം: നശിക്കുന്നത് നൂറ്റാണ്ടുകളുടെ കലാപൈതൃകം</h1>
      <address><time datetime="2019-11-18T11:06:00+00:00">18 Nov 2019, 11:06</time> by <a rel="author">മനോരമ ലേഖകൻ</a></address>
      <p>വെനീസ് ∙ അര നൂറ്റാണ്ടിനിടെ ഉണ്ടായ ഏറ്റവും വലിയ പ്രളയത്തിൽ ഇറ്റലിയിലെ പൈതൃക നഗരമായ വെനീസ് 70 ശതമാനവും മുങ്ങി. നഗരത്തിലെ പലയിടങ്ങളിലും ജലനിരപ്പ് ആറടി വരെ ഉയർന്നു. ഇവിടത്തെ ചരിത്രപ്രാധാന്യമുള്ള ബസിലിക്കയ്ക്കും വെള്ളക്കെട്ട് കാരണം കാര്യമായ കേടുപാടുകള്‍ സംഭവിച്ചിട്ടുണ്ട്.</p>
      <p>13ാം നൂറ്റാണ്ടു മുതൽ 17ാം നൂറ്റാണ്ടു വരെ കലാ സാംസ്കാരിക തലസ്ഥാനമായ വെനീസിന്റെ വിലമതിക്കാനാകാത്ത ചരിത്ര, കലാ സൃഷ്ടികൾ കൂടിയാണ് കടലെടുക്കുന്നത്. രാജ്യത്തിന്റെ ഹൃദയത്തിനേറ്റ കനത്ത ആഘാതമെന്നാണ് വെനീസിലെ പ്രളയത്തെ ഇറ്റാലിയന്‍ പ്രധാനമന്ത്രി യൂസപ്പെ കോണ്‍ടെ വിശേഷിപ്പിച്ചത്. ചരിത്രത്തിലെ ഏറ്റവും വലിയ വേലിയേറ്റമാണ് ഇപ്പോള്‍ നേരിട്ടുകൊണ്ടിരിക്കുന്നത്. </p>
      <p>1966 ലെ വെള്ളപ്പൊക്കത്തിനു ശേഷം ആദ്യമായാണ് വെനീസ് വെള്ളത്തിനിടയിലാകുന്നത്. സെന്റ് മാർക്സ് ബസിലിക്ക അടക്കമുള്ള പൗരാണിക സൗധങ്ങൾ സംരക്ഷിക്കാൻ അടിയന്തരമായി ഇടപെട്ടില്ലെങ്കിൽ ചരിത്രനഗരം വൈകാതെ അപ്രത്യക്ഷമാകുമെന്നാണ് ഇറ്റാലിയൻ ജനതയുടെ ആശങ്ക. വെനീസിൽ 118 ചെറു ദ്വീപുകളുണ്ട്, ഇവയെ ബന്ധിപ്പിക്കാൻ 400 പാലങ്ങളും. മധ്യ, നവോത്ഥാന കാലഘട്ടങ്ങളിൽ ലോകത്തിലെ നിർണായക സാമ്പത്തിക ശക്തിയും മുഖ്യ വാണിജ്യകേന്ദ്രവുമായിരുന്നു വെനീസ്. 1866 മുതലാണ് ഇറ്റലിയുടെ ഭാഗമായി മാറിയത്. </p>
      <p>
        <a href="https://www.manoramaonline.com/photogallery/current-affairs.venice-floods.venice-floods-07.html">വെള്ളപ്പൊക്കത്തില്‍ മുങ്ങി വെനീസ്. കൂടുതല്‍ ചിത്രങ്ങള്‍ കാണാം</a>
      </p>
      <p>തിരമാലകള്‍ക്കൊപ്പം ശക്തമായ കാറ്റും പേമാരിയും വന്നതോടെ നഗരത്തിലെ വിനോദ സഞ്ചാര കേന്ദ്രങ്ങള്‍ ഉള്‍പ്പെടെ പലയിടത്തും വെള്ളം കയറുകയായിരുന്നു. വെള്ളക്കെട്ടിൽ നൂറ്റാണ്ടോളം പഴക്കമുള്ള ചരിത്ര നിർമിതികൾക്കു കാര്യമായ കേടുപാടുണ്ട്. കനത്ത മഴയും വെള്ളക്കെട്ടും തുടർന്നാൽ ചരിത്രനഗരം കാലക്രമേണേ നിലംപൊത്തുമെന്നാണ് പലരുടെയും ആശങ്ക. വിലമതിക്കാനാകാത്ത ചരിത്ര തിരുശേഷിപ്പുകളാണ് വെള്ളപ്പൊക്കത്തിൽ വെനീസിൽ നിന്നു തുടച്ചുമാറ്റപ്പെടുന്നത്. </p>
      <p>അഡിയാറ്റിക്കിന്റെ രാജ്ഞി, ജലത്തിന്റെ നഗരം, പ്രകാശത്തിന്റെ നഗരം എന്ന വിളിപ്പേരുകളിൽ അറിയപ്പെടുന്ന വെനീസിൽ ഉപ്പുവെള്ളം കയറിയതിനെ തുടർന്ന് വലിയനാശനഷ്ടമാണ് ഉണ്ടായത്. ഇതുവരെ ഏകദേശം നൂറുകോടി യൂറോയുടെ നഷ്ടമാണ് കണക്കാക്കുന്നത്. യുനെസ്കോ ലോക പൈതൃക പട്ടികയിൽ ഉൾപ്പെടുത്തിയ വെനീസിൽ ഇറ്റാലിയൻ നവത്ഥോന കാലഘട്ടത്തിലെ മഹാരഥൻമാരുടെ വിലമതിക്കാനാകാത്ത സാഹിത്യ, കലാസൃഷ്ടികളുടെ എണ്ണമറ്റ ശേഖരമുണ്ട്.</p>
      <p>വ്യാപാര സ്ഥാപനങ്ങളും ചരിത്രസ്‍മാരകങ്ങളും ഉള്‍പ്പെടെ വെള്ളത്തിലായി. സഞ്ചാരികളുടെ പ്രധാന ആകർഷണ കേന്ദ്രമായ സെന്റ് മാർക് സ്ക്വയർ അടച്ചു. 1000 വർഷം പഴക്കമുളള സെന്റ് മാർക്സ് ബസിലിക്കയ്ക്കും പൗരാണിക സൗധങ്ങൾക്കും വ്യാപാരസ്ഥാപനങ്ങൾക്കും വീടുകൾക്കും ഉപ്പുവെള്ളം കയറി നാശമുണ്ടായി. വിനോദ സഞ്ചാരികള്‍ പുനരധിവാസ കേന്ദ്രങ്ങളില്‍ അഭയം തേടി. അരലക്ഷത്തോളം ജനസംഖ്യയുള്ള വെനീസിൽ പ്രതിവർഷം ശരാശരി മൂന്നരക്കോടിയോളം സന്ദർശകരാണ് എത്തുന്നത്. </p>
      <p><b>English Summary:</b> Venice Floods Threaten Priceless Art And History, Submerge 70% Of City</p>
    </article>
  </body>
</html>