<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/134812/cezaevi-kutuphanesindeki-feto-kitaplari-icin-gozden-kacmis-olabilir-itirafi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-18T11:56:00+00:00"/>
    <meta property="og:title" content="Cezaevi kütüphanesindeki FETÖ kitapları için 'gözden kaçmış olabilir' itirafı"/>
    <meta property="og:description" content="Komisyon toplantısında, CHP’li vekil Mahmut Tanal, 15 Temmuz’dan sonra Bakırköy Cezaevi’nde 43 FETÖ kitabı tespit ettiğini açıkladı."/>
  </head>
  <body>
    <article>
      <h1>Cezaevi kütüphanesindeki FETÖ kitapları için 'gözden kaçmış olabilir' itirafı</h1>
      <h2>Komisyon toplantısında, CHP’li vekil Mahmut Tanal, 15 Temmuz’dan sonra Bakırköy Cezaevi’nde 43 FETÖ kitabı tespit ettiğini açıkladı.</h2>
      <address>
        <time datetime="2019-11-18T11:56:00+00:00">18 Nov 2019, 11:56</time>
      </address>
      <p>Ceza ve Tevkifevleri Genel Müdürü Yılmaz Çiftçi FETÖ kitaplarının gözden kaçmış olabileceğini savundu.</p>
      <p>AKP Bursa Milletvekili Hakan Çavuşoğlu başkanlığında toplanan TBMM İnsan Haklarını İnceleme Komisyonu’nda, Bakırköy Kadın Kapalı Ceza İnfaz Kurumu ile Silivri Ceza İnfaz Kurumları inceleme raporları görüşüldü.</p>
      <h3>CHP’Lİ TANAL’DAN KİTAP YASAĞINA TEKPİ</h3>
      <p>Toplantıda söz alan komisyonun CHP’li üyesi Av. Mahmut Tanal, Bakırköy Kadın Kapalı Ceza İnfaz Kurumu’ndaki gazete ve kitap sınırlamasına tepki göstererek, “Yapabileceğimiz en büyük kötülük ne biliyor musunuz? Hani diyorlar ya; ‘Güneş girmeyen eve doktor girer.’ Kitap girmeyen yere de terör girer arkadaşlar. Kitap ya, başka bir şey değil arkadaş!” dedi.</p>
      <p> </p>
      <h3>‘DEMEK Kİ ORADA SUÇ UNSURU VAR”   </h3>
      <p>Uzun süredir komisyon adına ısrarla talep etmesine rağmen Ceza ve Tevkifevleri Genel Müdürlüğü’nün cezaevlerinde dağıtılan kitapların listesini kendilerine iletmediğini belirten Tanal, “Tekrar yine yüksek sesle diyorum, yine istiyorum. Yani bir afyon mu bu kitaplar? Arkadaş, suç unsuru mu ya? Allah rızası için ya! Ya, bir devletin resmî makamında bulunan kitapları milletvekillerine vermekten korkuyorsa demek ki orada suç unsuru var. Bu suçu bu kurum işliyor demek ki ve bu suçları işledikleri için dışarı çıkmaktan korkuyorlar” diye konuştu.</p>
      <p>“LİSTEDE 43 TANE FETÖ KİTABI VARDI”</p>
      <p>CHP’li Tanal, 15 Temmuz darbe girişiminden sonra gidip cezaevinde kitapların listesini aldığını anlatarak, “FETÖ terör örgütünün, Fetullah Gülen’in 43 tane kitabı vardı. Ne zaman? Eylül 2016’da aldım. Çıkarsınlar; Eylül 2016’nın kitap listesini. Cezaevini de söyleyeyim; Bakırköy Kadın Cezaevi’nin kitap listesini çıkarsınlar. 43 tane, Eylül 2016… O kitaplar vatandaşın evinde bulununca suç unsuru, terör örgütüne üyelikten dolayı cezaevinde ama aynı kitabı cezaevi idaresi tutuklu ve hükümlüye veriyor” ifadelerini kullandı.</p>
      <p> </p>
      <h3>GENEL MÜDÜRDEN ‘GÖZDEN KAÇMIŞ OLABİLİR’ İTİRAFI</h3>
      <p>Tanal’ın ‘cezaevindeki FETÖ kitapları’ sözlerine cevap veren Ceza ve Tevkifevleri Genel Müdürü Yılmaz Çiftçi, gerekli ayıklamaları yaptıklarını, ancak gözden kaçan kitapların olabileceğini savunarak, “Bu FETÖ meselesiyle ilgili olarak yani malum, daha önce yaşadığımız darbe süreci döneminde tüm kurumlarımıza yazı yazdık, terör örgütü ve FETÖ ayıklanmasıyla ilgili olarak. Bu ayıklamayı yaptık. Evet, bir kurumda, işte Bakırköy Kadın Cezaevi’nde 10 bin kitap var. O ayıklamada kalmış olabilir mi, bilemiyorum. Yani listeleri tekrar kontrol edeceğiz ama biz dönem dönem de bunu kurumlarımıza hatırlatıyoruz. Yani yasak yayının girmesi zaten mümkün değil ama özellikle terör örgütüne ilişkin yayınlar varsa bunların daha önce ayıklanmasına ilişkin yazdığımız yazılarımız var efendim” şeklinde konuştu.</p>
      <h3>GENEL MÜDÜRÜN ‘LİSTE İNADI’ AKP’LİLERİ DE KIZDIRDI</h3>
      <p>CHP İstanbul Milletvekili Av. Mahmut Tanal’ın cezaevlerindeki kitap listesinin komisyondan gizlenmesiyle ilgili çıkışı, TBMM İnsan Hakları Komisyonu Başkanı İnsan Haklarını İnceleme Komisyonu Başkanı ve AKP Bursa Milletvekili Hakan Çavuşoğlu ile Hükümlü ve Tutuklu Hakları Alt Komisyonu Başkanı ve AKP Hatay Milletvekili Hüseyin Yayman tarafından da destek gördü.</p>
      <p>Hüseyin Yayman, “Sayın Tanal’a kesinlikle katılıyorum. Zaten bu benim de şahit olduğum, Sayın Başkanımızın da şahit olduğu bir ortamda bu listeler istendi. Listelerin gelmesini rica ediyoruz” derken, Hakan Çavuşoğlu ise Ceza ve Tevkifevleri Genel Müdürü Yılmaz Çiftçi’ye dönerek, “Sayın Genel Müdürüm, niye vermiyorsunuz anlamadım?” diye sordu.</p>
      <p>Çiftçi, komisyon üyelerinin yönelttiği soruların tamamlanmasının ardından bu konuda açıklama yapacağını dile getirdi.</p>
      <h3>“YA ŞÖYLE BÖYLE DEĞİL, LİSTEYİ İSTİYORUZ!”</h3>
      <p>İlerleyen dakikalarda Komisyon Başkanı Hakan Çavuşoğlu, kitap listesi konusunu Çiftçi’ye tekrar hatırlatarak, “Mahmut Bey’in uzunca bir süredir sizden talep ettiği listeyi lütfen Mahmut Bey’e takdim edelim” dedi.</p>
      <p>Çavuşoğlu, uyarısına rağmen Çiftçi’nin kitap listesi talebine açıklık getirmemesine sinirlendi.</p>
      <p>
        <i>O anlar komisyon tutanaklarına şöyle yansıdı:</i>
      </p>
      <p><b>Başkan (Hakan Çavuşoğlu):</b> Sayın Genel Müdürüm, biz listeyi istiyoruz.</p>
      <p><b>Ceza ve Tevkifevleri Genel Müdürü Yılmaz Çiftçi:</b> Şöyle efendim...</p>
      <p><b>Başkan (Hakan Çavuşoğlu): </b>Ya şöyle böyle değil, biz listeyi istiyoruz.</p>
      <p><b>Ceza ve Tevkifevleri Genel Müdürü Yılmaz Çiftçi:</b> Listeyi göndereceğiz, şöyle efendim: Daha önce de sayın vekilimiz talep etmişti ama elimizde yayınlar listesi var, UYAP’tan hemen aldık, gönderebileceğimiz durum da olmadığı için onları temin ettik. Yakın zamanda kitap listesini ileteceğiz efendim. Bu kitaplarla ilgili olarak...</p>
      <p> </p>
    </article>
  </body>
</html>