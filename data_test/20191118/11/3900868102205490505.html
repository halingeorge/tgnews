<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562082/chale-idioktitis-estiatorioy-poy-egine-stochos-tromokrati-dwrise-to-katastima-se-ypalliloys-toy"/>
    <meta property="og:site_name" content="NOOZ."/>
    <meta property="article:published_time" content="2019-11-18T11:05:00+00:00"/>
    <meta property="og:title" content="Χάλε: Ιδιοκτήτης εστιατορίου που έγινε στόχος τρομοκράτη δώρισε το κατάστημα σε υπαλλήλους του"/>
    <meta property="og:description" content="Σε μια συμβολική, συγκινητική και ιδιαίτερη κίνηση προχώρησε ο ιδιοκτήτης του κεμπαπτζίδικου στο Χάλε της Γερμανίας, το οποίο τον περασμένο μήνα είχε γίνει στόχος τρομοκρατικής επίθεσης."/>
  </head>
  <body>
    <article>
      <h1>Χάλε: Ιδιοκτήτης εστιατορίου που έγινε στόχος τρομοκράτη δώρισε το κατάστημα σε υπαλλήλους του</h1>
      <address>
        <time datetime="2019-11-18T11:05:00+00:00">18 Nov 2019, 11:05</time>
      </address>
      <p>
        <b>Σε μια συμβολική, συγκινητική και ιδιαίτερη κίνηση προχώρησε ο ιδιοκτήτης του κεμπαπτζίδικου στο Χάλε της Γερμανίας, το οποίο τον περασμένο μήνα είχε γίνει στόχος τρομοκρατικής επίθεσης.</b>
      </p>
      <p>Σε μια συμβολική, συγκινητική και ιδιαίτερη κίνηση προχώρησε ο ιδιοκτήτης του κεμπαπτζίδικου στο Χάλε της Γερμανίας, το οποίο τον περασμένο μήνα είχε γίνει στόχος τρομοκρατικής επίθεσης. </p>
      <p>Σύμφωνα με γερμανικά ΜΜΕ, ο ιδιοκτήτης του τουρκικού εστιατορίου δώρισε το κατάστημα στους δύο υπαλλήλους του που είχαν βάρδια την ημέρα της επίθεσης. </p>
      <p>Σε εκδήλωση που πραγματοποιήθηκε το Σάββατο το βράδυ, την πρώτη μέρα επαναλειτουργίας του εστιατορίου μετά την επίθεση, κατά την οποία ένας 20χρονος πελάτης βρήκε τραγικό θάνατο όταν ένας νεοναζιστής που είχε προηγουμένως επιτεθεί σε Συναγωγή και είχε σκοτώσει μία γυναίκα, τον πυροβόλησε εν ψυχρώ, ο ιδιοκτήτης του καταστήματος παρέδωσε στα δύο αδέρφια Ισμέτ και Ριφάτ Τεκίν έναν φάκελο με μια επιστολή και ένα κλειδί.</p>
      <p>«Εύχομαι στους διαδόχους μου πολλή δύναμη για να ξεπεράσουν τα τρομερά γεγονότα της 9ης Οκτωβρίου και ελπίζω να έχουν πολλούς πελάτες από διαφορετικές κουλτούρες και θρησκείες», έγραψε ο Ιτσέτ Κατζάκ απευθυνόμενος στους πρώην υπαλλήλους του, παραδίδοντάς τους το κλειδί του καταστήματος.</p>
      <p>Ένας τοίχος του εστιατορίου έχει πλέον αφιερωθεί στα θύματα της επίθεσης, ενώ το φαγητό διατίθετο δωρεάν σε όλους τους πελάτες το Σάββατο και την Κυριακή.</p>
      <p>Ο δολοφόνος συνελήφθη και παραδέχθηκε ότι οι επιθέσεις του είχαν αντισημιτικά και ακροδεξιά κίνητρα, γεγονός το οποίο έχει προκαλέσει στην γερμανική κοινή γνώμη έντονη ανησυχία σχετικά με την όλο και πιο βίαιη ακροδεξιά σκηνή της Γερμανίας.</p>
      <p>«Σε μια κοινωνία η οποία μαστίζεται όλο και περισσότερο από την βία και το μίσος, αυτή η χειρονομία ανθρωπιάς και αλληλεγγύης προσφέρει μια μικρή αχτίδα φωτός», έγραψε το περιοδικό «Der Spiegel», σχολιάζοντας το θέμα.<br/> </p>
      <related>
        <a href="https://www.nooz.gr/world/1557100/germania-tremei-i-ebraiki-koinotita-meta-tin-epithesi-sto-chale"/>
        <a href="https://www.nooz.gr/world/1557269/omologise-o-drastis-tis-epithesis-sto-chale"/>
      </related>
    </article>
  </body>
</html>