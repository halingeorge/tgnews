<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infooradea.ro/incendiu-la-un-hotel-din-baile-felix-in-aceasta-dimineata/"/>
    <meta property="og:site_name" content="InfoOradea"/>
    <meta property="article:published_time" content="2019-11-18T11:50:00+00:00"/>
    <meta property="og:title" content="Incendiu la un hotel din Băile Felix, in aceasta dimineata."/>
    <meta property="og:description" content="Luni, 18 noiembrie a.c., în jurul orei 10.00, Inspectoratul pentru Situații de Urgență “Crișana” a fost sesizat prin Sistemul Unic 112"/>
  </head>
  <body>
    <article>
      <h1>Incendiu la un hotel din Băile Felix, in aceasta dimineata.</h1>
      <address><time datetime="2019-11-18T11:50:00+00:00">18 Nov 2019, 11:50</time> by <a rel="author">Redactia</a></address>
      <h4>Luni, 18 noiembrie a.c., în jurul orei 10.00, Inspectoratul pentru Situații de Urgență “Crișana” a fost sesizat prin Sistemul Unic 112, cu privire la izbucnirea unui incendiu la o unitate hotelieră cu 12 etaje, situată în  Băile Felix.</h4>
      <p> Pentru gestionarea evenimentului, la fața locului au fost mobilizate cu operativitate, șase echipaje de stingere din cadrul Gărzii de Intervenție 1 Mai și Detașamentului 1 de Pompieri Oradea, care au intervenit cu cinci autospeciale de lucru cu apă și spumă și o autospecială de lucru la înălțime, echipajul de prim ajutor calificat al Detașamentului 2 de Pompieri Oradea și echipajul de terapie intensivă mobilă al SMURD Oradea.</p>
      <p>În momentul sosirii forțelor de intervenție, incendiul se manifesta la o camera situată la etajul 4 al hotelului, întregul nivel și etajele superioare fiind inundate cu fum.  Pompierii militari au acționat simultan pentru localizarea și lichidarea incendiului, evacuarea unei persoane din balconul unei camere învecinate cu cea afectată de flăcări, respectiv pentru verificarea fiecărei încăperi a clădirii în scopul salvării eventualelor victime intoxicate cu fum. Echipajul de pompieri militari paramedici și echipajul terapie intensivă mobilă al SMURD Oradea au acordat primul ajutor femeii evacuate și unui angajat al hotelului, care s-au intoxicat ușor cu fum, cele două persoane  refuzând ulterior transportul la spital.</p>
      <p>După stingerea incendiului (în aproximativ 5 minute), cu ajutorul ventilatorului din dotarea unei autospeciale de intervenție, pompierii militari au procedat la evacuarea fumului din holul și încăperile situate la etajele 4, 5 și 6, acționând ulterior pentru înlăturarea efectelor negative ale evenimentului.</p>
      <p>Incendiul, a cărui cauză probabilă a constituit-o un cablu electric defect, s-a soldat cu arderea unui televizor, a unui frigider, a unei uși și a mobilierului din interiorul încăperii afectate de flăcări.</p>
      <slideshow>
        <figure>
          <img src="https://infooradea.ro/wp-content/uploads/2019/11/incendiu-hotel-B%C4%83ile-Felix-1.jpg"/>
        </figure>
        <figure>
          <img src="https://infooradea.ro/wp-content/uploads/2019/11/incendiu-hotel-B%C4%83ile-Felix-2.jpg"/>
        </figure>
      </slideshow>
      <related>
        <h4>Articole similare</h4>
        <a href="https://infooradea.ro/incendiu-la-un-depozit-de-titei-in-judetul-bihor-flacarile-au-atins-si-10-m-inaltime/"/>
        <a href="https://infooradea.ro/accident-grav-in-aceasta-dimineata-pe-soseaua-borsului-soferul-unui-autoturism-a-ajuns-la-spital-cu-multiple-leziuni/"/>
        <a href="https://infooradea.ro/11-cetateni-din-afganistan-somalia-si-iran-descoperiti-in-girisu-de-cris-in-timp-ce-incercau-sa-treaca-fraudulos-frontiera/"/>
      </related>
    </article>
  </body>
</html>