<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/com-evitar-que-et-rastregin-el-mobil-perque-line-no-sapiga-com-et-mous/noticia/2964166/"/>
    <meta property="og:site_name" content="CCMA"/>
    <meta property="article:published_time" content="2019-11-18T11:29:00+00:00"/>
    <meta property="og:title" content="Com evitar que et rastregin el mòbil perquè l'INE no sàpiga com et mous"/>
    <meta property="og:description" content="Es pot evitar que l'INE rastregi els moviments dels usuaris de les principals operadores de telèfons mòbils, però no és fàcil ni còmode"/>
  </head>
  <body>
    <article>
      <h1>Com evitar que et rastregin el mòbil perquè l'INE no sàpiga com et mous</h1>
      <h2>Es pot evitar que l'INE rastregi els moviments dels usuaris de les principals operadores de telèfons mòbils, però no és fàcil ni còmode</h2>
      <address><time datetime="2019-11-18T11:29:00+00:00">18 Nov 2019, 11:29</time> by <a rel="author">Xavier Duran</a></address>
      <figure>
        <img src="https://statics.ccma.cat/multimedia/jpg/7/5/1574074542857.jpg"/>
        <figcaption>Si fem servir el mòbil ens poden seguir el rastre (Flickr)</figcaption>
      </figure>
      <p><b>Des d'aquest dilluns i fins dijous</b>, l'Institut Nacional d'Estadística (INE) <a href="https://www.ccma.cat/324/comenca-el-rastreig-de-tots-els-mobils-despanya-8-dies-per-analitzar-com-ens-movem/noticia/2964087/">rastrejarà els moviments de tots els usuaris</a> de les principals operadores de telèfons mòbils --<b>Movistar, Vodafone i Orange</b>--. L'operació <b>es repetirà el diumenge 24 de novembre, el dia de Nadal i, l'any vinent, el 20 de juliol i el 15 d'agost.</b></p>
      <p>Segons l'INE, l'objectiu és conèixer els desplaçaments habituals o vacacionals dels ciutadans de cara a planificar serveis públics i infraestructures. <a href="https://www.ccma.cat/324/rastrejaran-tots-els-mobils-despanya-durant-vuit-dies-per-saber-com-ens-movem/noticia/2959333/">La iniciativa ha generat força polèmica i temor</a>. Tot i que tant les operadores com l'INE afirmen que les dades estaran <b>anonimitzades</b> i que es cediran i processaran <b>agregades</b> --és a dir, sense identificacions individuals--, molts usuaris s'han preguntat si això és legal i si ho poden evitar.</p>
      <p>Sobre la primera qüestió, el reglament de protecció de dades de la Unió Europea n'autoritza l'ús per a finalitats estadístiques, sempre que, com es diu en aquest cas, es faci de manera agregada i anònima. Si ens refiem que es farà així, cap problema.</p>
      <p>
        <b>L'opció més segura: apagar el mòbil</b>
      </p>
      <p>Sobre com evitar-ho, hi ha molt poques possibilitats, però el rastreig no afectarà tothom. El seguiment es farà als clients de tres companyies: Vodafone, Orange i Movistar. <b>Els usuaris de qualsevol altra</b> no entren en l'estudi.</p>
      <p>Els clients de les tres operadores citades tenen una primera opció per no participar-hi; és molt fàcil, però molt dràstica: apagar el telèfon mòbil tots aquests dies, posar-lo sempre en <b>mode avió</b> o deixar-lo a casa --o al lloc que es vulgui--. Això implica, però, no poder-lo utilitzar.</p>
      <p>Per tenir servei, el mòbil es posiciona contínuament respecte a les antenes més properes. Si no, seria impossible que la nostra línia fos localitzable. Per tant, encara que tinguem desactivada la ubicació, el rastreig és possible.</p>
      <p>
        <b>Les opcions de les operadores</b>
      </p>
      <p>Si volem seguir fent servir el mòbil i evitar el rastreig, <b>cada companyia ofereix les seves opcions</b>. Per <a href="http://www.vodafone.es/"><b>Vodafone</b></a>, cal anar a la web i d'allà a l'apartat "Mi Vodafone". S'hi accedeix amb les dades del titular i a "Privacidad de tus datos" cal marcar l'opció de no cedir dades anonimitzades. També és possible fer-ho per correu postal.</p>
      <p>L'opció és semblant per a <a href="http://www.lowi.es/"><b>Lowi</b></a>, que pertany al grup Vodafone.</p>
      <p>En el cas d'<a href="http://www.orange.es/"><b>Orange</b></a>, la seva política de privacitat esmenta finalitats basades en el compliment de la relació comercial o institucional, finalitats basades en l'interès legítim, que són, entre altres, fer enquestes o enviar "comunicacions comercials pròpies o de tercers" que puguin resultar d'interès per a l'usuari. També inclou la possibilitat de dur a terme "<b>anàlisi de solvència de l'usuari</b>, consultant per a això sistemes d'informació creditícia i fitxers de solvència patrimonial i de crèdit".</p>
      <p>Per últim, esmenta finalitats que requereixen consentiment explícit. Entren en aquest cas "utilitzar <b>dades de navegació, trànsit i geolocalització de l'usuari</b>, amb la finalitat d'analitzar les seves preferències i poder posar a la seva disposició ofertes comercials personalitzades de productes i serveis propis i de tercers".</p>
      <p>La possibilitat de no cedir les dades sembla sotmesa a interpretacions. Així, diu que l'usuari tindrà dret a oposar-se al tractament "tret per <b>motius legítims imperiosos</b>" o de cara a gestionar reclamacions. Per exercir el dret cal escriure per correu postal a través del correu electrònic orangeproteccion.datos@orange.com, adjuntant còpia del DNI.</p>
      <p>El cas més complex és el de <b>Movistar</b>. Segons la seva <a href="http://www.movistar.es/particulares/centro-de-privacidad/">política de privacitat</a>, pot utilitzar les dades amb finalitats comercials, per elaborar perfils i oferir productes i serveis, fins dos anys després que acabi la relació del client amb l'empresa.</p>
      <p>L'usuari s'hi pot oposar "<b>en determinades circumstàncies</b> i per motius relacionats amb la seva situació particular", cosa que, sembla, també permet interpretacions. Com en el cas d'Orange, es reserva mantenir el tractament de dades per motius legítims imperiosos o cara a gestionar reclamacions.</p>
      <p>Per exercir el dret cal escriure per correu postal, per mail o trucar a un telèfon gratuït.</p>
      <p>Movistar també explica que hi ha altres mitjans que es poden fer servir "segons disponibilitat", com l'aplicació Mi Movistar o l'àrea privada de www.movistar.es</p>
      <p>
        <b>Una pràctica que ja duen a terme</b>
      </p>
      <p>Cal tenir en compte que les operadores ja utilitzen moltes dades dels usuaris amb diverses finalitats i en ocasions les cedeixen a tercers. Així ho palesen les <b>queixes de clients</b> que reben trucades personalitzades de tercers o que figuren a les pàgines blanques amb el seu nom i número. Normalment, les companyies afirmen que un cop el client ho ha sol·licitat s'han deixat de cedir o fer servir les dades.</p>
      <p>Per qualsevol <b>dubte o reclamació</b> es pot utilitzar la web del Ministeri d'Economia i Empresa, a l'apartat de l'<a href="https://www.usuariosteleco.gob.es/Paginas/Index.aspx">oficina d'atenció a l'usuari de Telecomunicacions</a>.</p>
    </article>
  </body>
</html>