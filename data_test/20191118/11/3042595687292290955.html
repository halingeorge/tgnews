<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/laereplaner-for-likestilling/71831773"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T11:54:21+00:00"/>
    <meta property="og:title" content="Læreplaner for likestilling"/>
    <meta property="og:description" content="Med massive mengder informasjon lett tilgjengelig, bare noen skjermtrykk unna, er det viktigere enn noensinne at skolen som fellesarena bidrar til kunnskap og bevissthet rundt likestilling, seksuell orientering og kjønnsuttrykk."/>
  </head>
  <body>
    <article>
      <h1>Læreplaner for likestilling</h1>
      <h2>Med massive mengder informasjon lett tilgjengelig, bare noen skjermtrykk unna, er det viktigere enn noensinne at skolen som fellesarena bidrar til kunnskap og bevissthet rundt likestilling, seksuell orientering og kjønnsuttrykk.</h2>
      <address><time datetime="2019-11-18T11:54:21+00:00">18 Nov 2019, 11:54</time> by <a rel="author">Trine Skei Grande, kultur- og likestillingsminister</a></address>
      <p>I forrige uke ropte hele <a href="https://www.dagbladet.no/kultur/kritisk-glipp-i-fagfornyelsen/71814156">18 organisasjoner varsko i Dagbladet </a>om at det skulle vedtas en læreplan som ikke tok temaer som seksuell orientering og likestilling på alvor. Som organisasjonene selv skrev: «Vi kan ikke ha en læreplan i 2020 som ikke sikrer elevene god undervisning om seksuell orientering, kjønnsidentitet og kjønnsuttrykk».</p>
      <p><b>Hvorfor er </b>det så viktig at denne tematikken skal inn i læreplanene, når vi har all verdens informasjon i bukselomma? Jo, fordi uansett hvem du er eller hvilken bakgrunn du har, så skal du gå på skolen. Det gjør skolen til en helt unik fellesskapsarena i samfunnet vårt. Det er her vi tilegner oss grunnleggende verdier som ikke bare har stor betydning for hver enkelt av oss, men som også er med på å bygge det felles fundamentet som gjør oss trygge i hvem vi er sammen.</p>
      <p><b>Digitaliseringen</b> har en enormt demokratiserende kraft, hvis vi bruker den riktig. Den gir oss muligheter til å oppleve, lære og utforske ting på en helt annen måte enn vi kunne for bare noen tiår siden.</p>
      <p>Men vi må også være bevisste på det som potensielt er en av digitaliseringens slagsider, nemlig fragmentering. Når vi hele tiden befinner oss i ulike fellesskap digitalt, kan de fysiske fellesskapene miste sin verdi. Da kan plutselig helt andre kilder enn skolen være våre barns primærinntog til spørsmål om seksualitet.</p>
      <p><b>Når det er hverdagen</b> blir skolen enda viktigere som fellesskapsarena. Da må vi også ha læreplaner som speiler, informer og lærer barn og ungdom om samfunnet rundt dem. Derfor er jeg glad for at de nye læreplanene som presenteres i dag, ikke bare tar opp viktige områder som kropp og seksualitet i ulike fag, men også har tydelige kompetansemål som blant annet omfatter seksuell orientering og kjønnsuttrykk.</p>
      <p><b>Å ha en skole </b>som i 2019 ikke tar opp og drøfter slik tematikk er å gjøre seg selv en bjørnetjeneste. Derfor er det viktig at vi med de nye læreplanene får en skole som vektlegger refleksjon, kritisk tenkning og kildekritikk også rundt spørsmål om likestilling og seksualitet.</p>
      <p><b>Da jeg</b> satt på Stortinget fremmet jeg et forslag om å sette ned et utvalg som skulle se på likestillingsutfordringer blant unge. I forrige uke mottok jeg en NOU fra UngIDag-utvalget som blant annet har kikket på hva det vil si for barn og unge å vokse opp i samfunn med tydelig definerte kjønnsroller allerede fra da de er små.</p>
      <p><b>Utvalget</b>, som var ledet av Loveleen Brenna, peker blant annet på økt trygghet og kompetanse om kjønn, kropp og seksualitet blant barn og unge som et område som har særskilt behov for tiltak. Utvalget mener at undervisningen i norske skoler ikke kun bør vektlegge reproduksjon, pubertet, kjønnssykdommer, men også sosiale og mer positive sider av menneskers seksualitet.</p>
      <p><b>Som likestillingsminister </b>er jeg opptatt av at vi har en skole som er åpen for at vi er ulike, og som gjør elevene nysgjerrige og i stand til å reflektere rundt denne typen av spørsmål. Derfor er det bra at bekymringen til de 18 organisasjonene blir imøtekommet i de nye læreplanene, gjennom at kropp og seksualitet sentrale temaer i flere ulike fag, i tillegg til at kompetansemålene helt eksplisitt nevner seksuell orientering og kjønnsuttrykk.</p>
      <p>Slik tar skolen sitt ansvar som fellesskapsarena på største alvor. Det skulle bare mangle</p>
    </article>
  </body>
</html>