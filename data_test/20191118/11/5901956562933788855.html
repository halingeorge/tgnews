<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/tudi-prvaki-so-priznali-luka-doncic-zmore-vse-249773"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T11:58:00+00:00"/>
    <meta property="og:title" content="Tudi prvaki so priznali: Luka Dončić zmore vse"/>
    <meta property="og:description" content="DALLAS – Po treh porazih na štirih tekmah, dveh proti zadnjeuvrščenemu v vzhodni konferenci lige NBA New Yorku, so se košarkarji Dallasa vrnili na zmagovita pota. S 26 točkami, 15 skoki in 7 a..."/>
  </head>
  <body>
    <article>
      <h1>Tudi prvaki so priznali: Luka Dončić zmore vse</h1>
      <h2>Dallas Mavericks pod koši boljši od Toronto Raptors. Mladi slovenski as že desetič prvi strelec.</h2>
      <address><time datetime="2019-11-18T11:58:00+00:00">18 Nov 2019, 11:58</time> by <a rel="author">Eduardo Brozovič</a></address>
      <p>DALLAS – Po treh porazih na štirih tekmah, dveh proti zadnjeuvrščenemu v vzhodni konferenci lige NBA New Yorku, so se košarkarji Dallasa vrnili na zmagovita pota. S 26 točkami, 15 skoki in 7 asistencami<b> Luke Dončića</b> so s 110:102 položili na pleča branilca naslova prvaka Toronto, ki pa je bil povsem drugačna zasedba kot v prejšnji sezoni. Poleti sta moštvo zapustila junak finala z Golden Statom <b>Kawhi Leonard</b> in <b>Danny Green</b>, dirigent<b> Kyle Lowry</b> in center <b>Serge Ibaka </b>sta poškodovana, Kanadčani pa so petič zapored gostovali.<br/>»Nisem pričakoval, da bom zadel vse proste mete, toda vedno si želim, da bi jih,« je po zmagi pojasnil Dončić.<br/><br/><br/>Toronto je kljub vsemu še vedno četrta najuspešnejša vzhodna ekipa za Bostonom, Miamijem, ki je tokrat ugnal New Orleans s 109:94 brez bolnega <b>Gorana Dragića</b>, in Milwaukeejem. Dončić se je dobro zavedal njegove kakovosti in se je tekme lotil nadvse resno. Desetič na dosedanjih 12 tekmah je prevladoval med Dallasovimi strelci, osmič med skakalci in enajstič med podajalci. Pri metih iz igre (za dve 4:9, za tri 1:5) tokrat ni bil pretirano natančen, zato pa je izvajal zanj rekordno število prostih metov (15:19). Pri prvih 12 poskusih je zgrešil štirikrat in se pošteno razhudil, zato pa je bil njegov iztržek v zadnji četrtini 7:7.<br/> </p>
      <h3>Sodniki prijazni do Dončića?</h3>
      <p>»Nisem pričakoval, da bom zadel vse proste mete, a vedno si želim, da bi jih,« je po zmagi pojasnil Dončić, ki v tej sezoni izvaja proste mete z 82,6-odstotno natančnostjo, kar je opazno bolje kot lani (71,3 %). Torontov trener <b>Nick Nurse</b> je vendarle poudaril, da je bilo tokratnih 19 poskusov vendarle preveč in da so se gledalci verjetno naveličali gledati Dončića pri prostih metih. »Imel sem občutek, da je z njimi dosegel vse svoje točke. Sodniki so bili tokrat zelo prijazni do njega.«<br/><br/><b>Kristaps Porzingis</b> je k zmagi dodal 20 točk in 15 skokov, <b>Delon Wright </b>15 točk, pohvale pa si je zaslužil tudi <b>Maxi Kleber</b> za dobro pokrivanje prvega strelca gostov <b>Pascala Siakama</b>, ki je dosegel le 15 točk, najmanj v vsej sezoni in 12 manj od svojega povprečja. Pri Torontu sta izstopala branilca <b>Norman Powell</b> (26) in <b>Fred VanVleet</b> (24), ki je po dvoboju izpostavil Dončićevo vlogo: »Ta fant zmore vse. Izjemen je v vseh pogledih, pri metih s srednje razdalje, pri trojkah, zna prebuditi soigralce. Menim, da smo ga kar dobro zaustavili, nismo pa mu mogli preprečiti uspešnega izvajanja prostih metov.«<br/> </p>
      <h3>V napadu bolje kot v obrambi</h3>
      <p>Košarkarji Dallasa so ostali zvesti svojemu znanemu ofenzivnemu slogu košarke, s katerim pogosto zaidejo v težave. Z napadalnim ratingom 113,4, ki upošteva število doseženih točk pri stotih posestih žoge, v celotni ligi NBA zaostajajo le za Bostonom, ki je po številu zmag najuspešnejši med vsemi. Z obrambnim iztržkom 110,5 pa so se dvignili na 17. mesto v prvenstvu, saj so se proti Torontu kljub novi prejeti stotici prikazali drugo najboljšo defenzivno predstavo v sezoni; najmanj točk so prejeli v uvodni tekmi z Washingtonom (108:100).</p>
      <blockquote>19<br/>prostih metov je izvajal Dončić in jih zadel 15.</blockquote>
      <p>»Tokrat smo se slabše odrezali le v drugi četrtini, v kateri smo prejeli 38 točk, v preostalih treh pa je tekmec zmogel 25 točk ali manj, kar je zame kazalnik dobre obrambe. Toronto sicer ni na šampionski ravni iz prejšnje sezone, vendar še vedno spada med najbolj kakovostna moštva, kar je obetaven znak, da napredujemo,« je zadovoljno ocenil Dallasov trener <b>Rick Carlisle</b>.</p>
    </article>
  </body>
</html>