<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_15383577_KNSB_2472_lv_na_mesets_e_izdrajkata_za_4-chlenno_semeystvo_u_nas"/>
    <meta property="og:site_name" content="webcafé"/>
    <meta property="article:published_time" content="2019-11-18T11:35:00+00:00"/>
    <meta property="og:title" content="КНСБ: 2472 лв. на месец е издръжката за 4-членно семейство у нас"/>
    <meta property="og:description" content="Общо 2472 лева е издръжката на живот на едно четиричленно домакинство в България, като от началото на годината издръжката се увеличава с 63 лева. Това показват изчисленията на КНСБ от наблюдението на потребителските цени и издръжката на живот през третото тримесечие в края на септември 2019 г."/>
  </head>
  <body>
    <article>
      <h1>КНСБ: 2472 лв. на месец е издръжката за 4-членно семейство у нас</h1>
      <address><time datetime="2019-11-18T11:35:00+00:00">18 Nov 2019, 11:35</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/18/knsb-pd/1170x750.jpg"/>
        <figcaption>В София необходимите пари на месец са 3259 лв. за семейство от 4 души<cite>Снимка: © БГНЕС</cite></figcaption>
      </figure>
      <p>Общо 2472 лева е издръжката на живот на едно четиричленно домакинство в България, като от началото на годината издръжката се увеличава с 63 лева. Това показват изчисленията на КНСБ от наблюдението на потребителските цени и издръжката на живот през третото тримесечие в края на септември 2019 г.</p>
      <p>Според тях средно за едно лице сумата за издръжка е 618,15 лв. Така нетният размер на работната заплата, която получават двамата възрастни от четиричленно домакинство, трябва да бъде не по-ниска от 1 236 лв. за всеки от тях.</p>
      <p>От КНСБ обясняват, че този ръст до голяма степен се дължи на динамиката на ръста на стоките и услугите, както и на поскъпването на живота.</p>
      <p>"Ако през 2018 г. нарастването се дължи на нарастването на нехранителните стоки и услуги, то през последното тримесечие на 2019 година, нарастването се дължи на хранителните стоки. Хлябът нараства с 8,1%, месото - 8%, при млечните продукти също има ръст", коментира главният икономист в КНСБ Виолета Иванова.</p>
      <p>Очаквано, в София издръжката на четиричленно семейство в София е 3259 лева. Така в столицата необходимата нетна заплата за покриване на нуждите семейстовто е 1629 лева на месец.</p>
      <p>От КНСБ коментират още, че нетната работна заплата в столицата изостава с 19%. Положителна тенденция е, че тази тенденция се е свила през последните години.</p>
      <p>От данните става ясно още, че нетната работна заплата в страната изостава с 55% от необходимата за нормален живот в страната. Тази разлика се усеща най-много във Видин, Благоевград и Кюстендил. Има области, където тази разлика се свива - Разград, Търговище, Пловдив.</p>
    </article>
  </body>
</html>