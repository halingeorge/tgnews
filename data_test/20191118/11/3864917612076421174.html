<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820382-timosenko-pisla-do-ksu-iz-zakonoproektom-pro-rinok-zemli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T11:54:00+00:00"/>
    <meta property="og:title" content="Тимошенко пішла до КСУ із законопроєктом про ринок землі"/>
    <meta property="og:description" content="Лідер партії Всеукраїнське об'єднання &quot;Батьківщина&quot; Юлія Тимошенко звернулася до Конституційного Суду з проханням невідкладно розглянути подання щодо законопроєкту про ринок землі."/>
  </head>
  <body>
    <article>
      <h1>Тимошенко пішла до КСУ із законопроєктом про ринок землі</h1>
      <h2>Лідер партії Всеукраїнське об'єднання "Батьківщина" Юлія Тимошенко звернулася до Конституційного Суду з проханням невідкладно розглянути подання щодо законопроєкту про ринок землі.</h2>
      <address>
        <time datetime="2019-11-18T11:54:00+00:00">18 Nov 2019, 11:54</time>
      </address>
      <p>Про це Тимошенко заявила на пресконференції у понеділок, 18 листопада, повідомляє <a href="https://ba.org.ua/yuliya-timoshenko-zvernulasya-do-konstitucijnogo-sudu-z-proxannyam-nevidkladno-rozglyanuti-podannya-batkivshhini-shhodo-rozprodazhu-zemli/#">пресслужба </a>партії.</p>
      <p>"Наша перша лінія захисту – Конституційний Суд. Сподіваємося на рішення, що без референдуму та без урахування думки народу у Верховній Раді не може розглядатися жоден законопроєкт про розпродаж сільськогосподарської землі", – наголосила Тимошенко.</p>
      <p>За її словами, ухвалені Верховною Радою закони, що відкривають ринок землі для іноземців, суперечать десяти нормам Конституції України.</p>
      <p>Застосування <a href="https://www.ukrinform.ua/tag-konstitucijnij-sud">Конституційним Судом</a> режиму невідкладності дозволить зупинити, за словами Тимошенко, "розпродаж землі іноземцям".</p>
      <p>“Якщо до другого читання Конституційний Суд винесе законне рішення та скаже, що не можна ухвалювати закони без всеукраїнського референдуму – Україна буде врятована. Врятовані будуть і фермери, і виробники, і села”, – пояснила політик.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819426-milovanov-poasniv-cogo-treba-boatisa-pri-vidkritti-rinku-zemli.html">Милованов пояснив, чого треба боятися при відкритті ринку землі</a>
      </blockquote>
      <p>Як повідомляв Укрінформ, 13 листопада Верховна Рада ухвалила у першому читанні законопроєкт про ринок землі (№2178-10). Його підтримали 240 народних депутатів.</p>
      <p>Проєкт закону, зокрема, передбачає з 1 жовтня 2020 року скасування заборони на продаж землі.</p>
      <p>Очікується, що особами, які можуть набувати право власності на земельні ділянки сільськогосподарського призначення, є громадяни України, територіальні громади, держава, юридичні особи України та іноземні громадяни і особи без громадянства у разі набуття в порядку спадкування та обов'язком відчужити ділянку протягом року.</p>
      <p>У серпні 2019 року набуло чинності рішення ЄСПЛ, згідно з яким мораторій на обіг земель сільськогосподарського призначення в Україні порушує права українських громадян у частині вимог Європейської конвенції з прав людини.</p>
    </article>
  </body>
</html>