<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/slo-je-nepricakovano-na-tesno"/>
    <meta property="og:site_name" content="Primorske novice"/>
    <meta property="article:published_time" content="2019-11-18T11:20:26+00:00"/>
    <meta property="og:title" content="Šlo je nepričakovano na tesno"/>
    <meta property="og:description" content="Košarkarji Kopra Primorske so se hitro vrnili v zmagovalne tirnice v regionalnem tekmovanju. Na gostovanju v Beogradu so premagali Mega Bemax in vpisali peti par točk v sedmih nastopih v ligi Aba."/>
  </head>
  <body>
    <article>
      <h1>Šlo je nepričakovano na tesno</h1>
      <address><time datetime="2019-11-18T11:20:26+00:00">18 Nov 2019, 11:20</time> by <a rel="author">Rok Maver</a></address>
      <p>
        <b>Košarkarji Kopra Primorske so se hitro vrnili v zmagovalne tirnice v regionalnem tekmovanju. Na gostovanju v Beogradu so premagali Mega Bemax in vpisali peti par točk v sedmih nastopih v ligi Aba.</b>
      </p>
      <figure>
        <img src="https://static.primorske.si/foto/highres/sport/720146_265-mega_mesicek_249326.jpg"/>
        <figcaption>Megin Slovenec Blaž Mesiček (desno) v boju z enim najboljših članov Kopra Lanceom Harrisom. Foto: Mega Bemax/Ivica Veselinov</figcaption>
      </figure>
      <p><b>BEOGRAD</b> &gt; Čeprav so Koprčani vodili večji del tekme, so morali do zadnjih minut trdo garati za uspeh. Domačini se v nobenem trenutku niso predali in so večkrat skoraj povsem izničili tudi dvomestno prednost gostov. Tudi v zaključku tekme koprskim košarkarjem vodstvo s 77:71 ni zadostovalo za mirno končnico. Mega Bemax, ki ima v svojih vrstah dva slovenska košarkarja, <b>Jurija Macuro </b>in <b>Blaža Mesička</b>, se je približala na 73:77. Na koncu so le presodile izkušnje, saj so slovenski prvaki prednost ubranili s prevlado pod košema (v zadnji minuti s kar štirimi skoki v napadu) in prek prostih metov <b>Ivana Marinkovića</b> postavili končni izid. Pod pričakovanji sta tekmo odigrala oba organizatorja igre, predvsem <b>Žan Mark Šiško</b>, ki je ostal pri dveh točkah, je pa zato prispeval pet asistenc. Ob standardnem <b>Marku Jagodiću-Kuridži</b> sta ekipo vlekla oba Američana, <b>Stephen Holt </b>(19 točk) in <b>Lance Harris</b> (15 točk). Na drugi strani je bil najboljši <b>Edin Antić</b> (12 točk, 5 skokov, 7 asistenc), ki je bil tudi izbran za igralca tekme.</p>
      <p><b>Dejan Milojević</b>, trener Mega Bemaxa: “Rad bi čestital ekipi Primorske, saj je igrala res dobro. Zadnji dve tekmi smo kljub porazoma dvignili formo in igrali bolje. Danes smo zgrešili preveč prostih metov in šest ali sedem čistih metov. V izenačenih tekmah je pomembna vsaka točka.”</p>
      <blockquote><b>Mega Bemax : Koper Primorska 73:79 </b><br/><b>Dvorana Ranko Žeravica, gledalcev 1319 sodniki: Radović, Peić (oba Hrvaška), Jovčić (Srbija); četrtine - 22:24, 19:22, 18:21, 14:12. <b>Mega Bemax</b>: Mišković 14 (6:4), Atić 12 (2:1), Ašćerić 8, Miljenović 7 (2:2), Simonović 11 (5:5), Tanasković 10 (6:1), Stanić 6 (3:0), Mesiček 5 (1:1). Trener: Dejan Milojević. </b><br/><b>Koper Primorska</b>: Holt 19 (1:1), Harris 15 (1:1), Čakarun 8 (6:6), Lazić 3, Marinković 6 (2:2), Hodžić 9, Jagodić-Kuridža 15 (7:5), Šiško 2, Vončina 2. Trener: Jurica Golemac. Osebne napake: Mega 22, Koper 25; prosti meti: Mega 25:14, Koper 17:15; trojke: Mega 20:9, Koper 32:10 (Hodžić 3, Holt, Harris, Jagodić-Kuridža po 2, Lazić 1); skok: Mega 30, Koper 35.</blockquote>
      <p><b>Jurica Golemac</b>, trener Koper Primorske: “Za nami ni prav prijeten teden, tako psihično kot fizično. Glede na vse okoliščine smo odigrali odlično tekmo. V drugem polčasu smo prejeli 33 točk, prevladovali smo tudi v skoku. Če želimo zmagovati, moramo biti agresivni in močni v skoku, če ne, pač ne moremo biti enakovredni ostalim ekipam.”</p>
      <p>Koper se bo že drevi v državnem prvenstvu ob 18. uri v dvorani Bonifika pomeril z Rogaško. Koprčani v domačem tekmovanju še niso izgubili, moštvo iz Rogaške Slatine pa ima pet zmag in poraz z gostovanja v Domžalah. Še posebej bo zanimivo spremljati <b>Tadeja Fermeta</b> in <b>Daniela Vujasinovića</b>, ki sta bila v lanski sezoni še del moštva aktualnih državnih prvakov.</p>
    </article>
  </body>
</html>