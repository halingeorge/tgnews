<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33111/il-macbook-pro-16-e-piu-di-un-notebook-e-il-primo-passo-verso-il-totale-rinnovamento-della-serie-pro-apple"/>
    <meta property="og:site_name" content="DDay.it"/>
    <meta property="article:published_time" content="2019-11-18T11:49:00+00:00"/>
    <meta property="og:title" content="Il MacBook Pro 16” è più di un notebook. È il primo passo verso il totale rinnovamento della serie “pro” Apple"/>
    <meta property="og:description" content="L’arrivo del nuovo MacBook Pro da 16” è il primo tassello di un rinnovamento per la gamma Pro di Apple che continuerà a dicembre con il Mac Pro e che potrebbe completarsi, nel 2020, con un iMac Pro totalmente rivisto."/>
  </head>
  <body>
    <article>
      <h1>Il MacBook Pro 16” è più di un notebook. È il primo passo verso il totale rinnovamento della serie “pro” Apple</h1>
      <h2>L’arrivo del nuovo MacBook Pro da 16” è il primo tassello di un rinnovamento per la gamma Pro di Apple che continuerà a dicembre con il Mac Pro e che potrebbe completarsi, nel 2020, con un iMac Pro totalmente rivisto.</h2>
      <address><time datetime="2019-11-18T11:49:00+00:00">18 Nov 2019, 11:49</time> by <a rel="author">Roberto Pezzali</a></address>
      <p>Apple ha annunciato la settimana scorsa <a href="https://www.dday.it/redazione/33053/macbook-pro-16-anteprima">il nuovo MacBook Pro da 16”,</a> e lo ha fatto con un evento dedicato, non con il classico keynote. Una scelta che non sminuisce il prodotto anzi: le AirPods Pro sono arrivate sul mercato con una strategia simile, e stiamo parlando del prodotto più apprezzato da parte degli utenti che usano abitualmente un iPhone o un iPad.</p>
      <p>Il MacBook Pro da 16” ha un significato particolare, <b>rappresenta il primo tassello verso un rinnovamento totale di tutta la gamma “pro”</b>. Apple ha eliminato il 15” e ha deciso, allo stesso prezzo, di dare un 16” tutto nuovo. Come con gli iPhone, ha cercato di dare esattamente quello che gli utilizzatori dei suoi prodotti chiedevano, iniziando da una tastiera piacevole e affidabile.</p>
      <p>Apple, cosa rara, è tornata sui suoi passi: ha preso un prodotto non nuovo, la Magic Keyboard, l’ha migliorata per poterla inserire su un notebook e ha così  implicitamente ammesso che quella tastiera descritta per anni come rivoluzionaria alla fine non era poi così perfetta. Ha migliorato l’audio e i microfoni per venire incontro alle esigenze dei podcaster, ha inserito un numero più alto di opzioni di configurazione, una batteria più grande e non ha aumentato i prezzi. Il MacBook Pro da 16” ha messo tutti d’accordo, l’unico elemento che ha creato qualche bisbiglio <b>è la presenza di memorie e dischi saldati.</b> Molti preferiscono avere un computer totalmente aggiornabile, ma come esistono ottimi motivi per volere la memoria espandibile esistono anche motivi per preferire la soluzione saldata. </p>
      <figure>
        <img src="https://cdn.dday.it/system/uploads/picture/image/58806/content_small_P1011639.jpg"/>
      </figure>
      <p>Quello che molti si staranno chiedendo ora è cosa succederà al 13.3”: inevitabile pensare che, appena i tempi saranno maturi, <b>Apple decida di cancellare anche la versione da 13.3” per lasciare spazio ad un 14”</b> creato con le stessa identica logica del modello appena presentato. Secondo tassello.</p>
      <p>Tra poche settimane entrerà finalmente in scena il Mac Pro (terzo tassello): anche lui è stato profondamente rivoluzionato, ed è ormai pronto per prendere il posto del “cestino” nelle case o negli studi dei professionisti ai quali un MacBook Pro o un iMac non basta. Il nuovo Mac Pro <b>è stato progettato per essere una macchina “eterna”</b>: Apple renderà ogni anno disponibili nuovi processori, nuove schede grafiche, nuove opzioni dedicate, una workstation di alto livello che si potrà evolvere per arrivare ad avere una durata di gran lunga superiore a quella che può avere oggi una workstation Windows. Il confronto con Windows, soprattutto sul rapporto prezzo prestazioni, è quello che più fa discutere quando si parla di prodotti “pro” Apple. Tuttavia la strada che hanno preso a Cupertino sta rendendo <b>sempre più difficile confrontare i due sistemi:</b> ce ne siamo resi conto la scorsa settimana quando abbiamo visto un Mac Pro lavorare con 6 clip 8K sulla time line in Final Cut Pro, 200 milioni di pixel che danzavano davanti ai nostri occhi in una manifestazione di potenza incredibile. A meravigliare non sono i sei flussi 8K, quando il fatto che <b>fino a pochi mesi fa questi flussi dovevano essere 3, la metà</b>: Apple, con la semplice ottimizzazione dell’acceleratore dedicato Afterburner, ha raddoppiato le prestazioni.</p>
      <p>Afterburner, scheda dedicata all’editing video, è la prima di una serie di opzioni con hardware costruito per esigenze specifiche che verranno rilasciate per svolgere determinati calcoli nel minor tempo possibile e togliendo il carico da GPU e CPU: dove la genericità della piattaforma Intel/AMD non arriva, Apple interviene con hardware dedicato. Lo aveva già fatto su MacBook e iMac con il chip T2, che gestisce l’encoding e il decoding hardware H.265, lo farà sempre di più in futuro, processori custom per ogni singola cosa.</p>
      <p>Gli stessi software integrano opzioni uniche, Apple può adottare e implementare perché<b> ha il controllo totale dell’hardware e del software</b>: l’EDR, ovvero la gestione della dinamica estesa e il tone mapping all’interno delle applicazioni per poter lavorare in HDR senza un monitor HDR, sono opzioni che ad un utente generico interessano probabilmente poco, ma che diventano fondamentali quando di devono lavorare contenuti video a dinamica estesa in mobilità e quando si deve ritoccare una fotografia partendo da un RAW. Il controllo totale di un contenuto a gamma dinamica estesa, dall’acquisizione fino alla visualizzazione coerente sul monitor di un MacBook Pro così come su un monitor esterno Apple Pro Display XDR, è un qualcosa che oggi in ambito Windows è difficilmente raggiungibile senza enormi sacrifici economici. </p>
      <p>Hanno ragione coloro che dicono che <b>a parità di prezzo oggi si può acquistare un PC o una workstation windows più potente di un Macbook Pro o di un Mac Pro</b>, ma è anche vero che quando si usa un Mac con i “suoi” programmi difficilmente il confronto pende a vantaggio di un PC. Un paragone tra le due piattaforme, se non si guarda ad un utilizzo generico, diventa sempre più difficile: viaggiano su binari paralleli che portano a destinazioni differenti. Le la distanza tra i binari in futuro sarà sempre più ampia, Windows deve mantenere flessibilità e compatibilità, Apple può permettersi anche di cambiare l'architettura, passare ad un sistema ARM al posto di X86, creare schede e hardware dedicato, senza preoccuparsi della compatibilità.</p>
      <p>Tutto questo lavoro di ottimizzazione dei driver, insieme alla riscrittura di intere applicazioni per far rendere al meglio il Mac in campi specifici, da Xcode a Final Cut, da DaVinci a Logic, <b>è iniziato con l’iMac Pro nel 2017.</b> E crediamo che sarà proprio l’iMac Pro, ultimo tassello, a chiudere questo rinnovamento totale di una gamma che vedrà MacBook Pro da 14” e 16” per la mobilità, Mac Pro per aziende e studi di produzione e <b>un iMac Pro seconda versione per freelance e liberi professionisti. </b></p>
      <figure>
        <img src="https://cdn.dday.it/system/uploads/picture/image/58802/content_small_content_small_imacpro-27-retina-config-hero.jpeg"/>
      </figure>
      <p>L’iMac Pro è stato rivisto nei mesi scorsi per far spazio a nuove soluzioni grafiche, da marzo di quest’anno è possibile infatti averlo con una Radeon Pro Vega 64X, ma <b>mai come oggi serve un iMac Pro totalmente nuovo, dentro e fuori</b>. Con il Mac Pro che si posizionerà a circa 7.000 euro in Italia per il modello base e senza monitor, l’iMac Pro resta la macchina perfetta all-in-one per sviluppatori iOS, MacOS e content creator. Possiamo ipotizzare quindi l’arrivo di un nuovo Mac Pro nella prima metà del 2020, magari alla stessa WWDC che nel 2017 lo aveva visto debuttare. E ci aspettiamo una macchina ancora più modulare, con un design che richiama quello dell’Apple Pro Display XDR.</p>
      <figure>
        <img src="https://cdn.dday.it/system/uploads/picture/image/58803/content_small_31355-52363-IMG_0388-l.jpg"/>
        <figcaption>il nuovo iMac Pro potrebbe essere davvero così</figcaption>
      </figure>
      <p>Il monitor Apple, era già successo anche con il Thunderbolt Display da 27”, ha sempre viaggiato a braccetto con l’iMac se si guarda al design, e il look del Pro Display che arriverà a dicembre insieme al Mac Pro potrebbe diventare la base per la nuova gamma di all-in one. </p>
    </article>
  </body>
</html>