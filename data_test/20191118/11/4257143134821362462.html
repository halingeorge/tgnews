<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/18/indian-nevet-kapott-a-naprendszer-eddig-vizsgalt-legtavolabbi-egitestje"/>
    <meta property="og:site_name" content="infostart"/>
    <meta property="article:published_time" content="2019-11-18T11:44:53+00:00"/>
    <meta property="og:title" content="Indián nevet kapott a Naprendszer eddig vizsgált legtávolabbi égitestje"/>
    <meta property="og:description" content="A Földtől mintegy 6,5 milliárd kilométerre lévő jeges bolygókezdeményt 2014-ben fedezte fel a Hubble űrteleszkóp."/>
  </head>
  <body>
    <article>
      <h1>Indián nevet kapott a Naprendszer eddig vizsgált legtávolabbi égitestje</h1>
      <address><time datetime="2019-11-18T11:44:53+00:00">18 Nov 2019, 11:44</time> by <a rel="author">Infostart / MTI</a></address>
      <h3>A Földtől mintegy 6,5 milliárd kilométerre lévő jeges bolygókezdeményt 2014-ben fedezte fel a Hubble űrteleszkóp.</h3>
      <p>A póheten indiánok nyelvén égboltot jelentő Arrokoth nevet kapta az a Földtől mintegy 6,5 milliárd kilométerre lévő jeges bolygókezdemény, amely a Naprendszer eddig vizsgált legtávolabbi égitestje - jelentette be a héten az amerikai űrkutatási hivatal (NASA).</p>
      <figure>
        <iframe data-src="https://twitter.com/NASA/status/1195903938706493441?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A NASA New Horizons nevű űrszondája január 1-jén repült el a tudósok által korábban hóemberhez, majd inkább mézeskalács-figurához hasonlított égitest mellett. A Plutótól 1,6 milliárd kilométerre lévő objektum eredetileg az Ultima Thule becenevet kapta a kutatóktól.</p>
      <blockquote>"Az Arrokoth név az égbolt szemlélése és a sajátunkon túli világokon és csillagokon való elmélkedés iránti vágyat tükrözi"</blockquote>
      <p>- mondta Alan Stern, a texasi Southwest Kutatóintézet munkatársa, a New Horizons projekt vezetője.</p>
      <p>A kisbolygó azért kapott indián nevet, mert mind a Hubble űrteleszkóp, mind a New Horizons missziót Marylandből irányítják, és az államban található Chesapeake-öböl a póheten indiánokhoz kötődik.</p>
      <blockquote>A NASA szerint a törzs képviselői jóváhagyták a névválasztást,</blockquote>
      <p>akárcsak a Kuiper-övben található objektumok hivatalos elnevezéséért felelős Nemzetközi Csillagászati Unió (IAU) és Kisbolygó-kutató központja (MPC).</p>
      <p>Az Arrokothot 2014-ben a Hubble űrteleszkóp fedezte fel, a NASA 2015-ben döntött úgy, hogy a New Horizons misszióját kiterjesztik a kisbolygó vizsgálatára. A tudósok szerint a Kuiper-övben található 36 kilométer hosszú, vöröses színű Arrokoth két objektum lassú egybeolvadásával jött létre a Naprendszer korai időszakában.</p>
      <p>
        <i>Nyitókép: pixabay</i>
      </p>
    </article>
  </body>
</html>