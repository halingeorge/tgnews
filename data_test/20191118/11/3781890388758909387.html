<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742327"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T11:18:00+00:00"/>
    <meta property="og:title" content="เศรษฐกิจชะลอกว่าคาด แบงก์ชาติจ่อปรับจีดีพีเดือนหน้า"/>
    <meta property="og:description" content="ธปท.เตรียมประเมินเศรษฐกิจใหม่ในเดือนธ.ค.นี้ หลังจากตัวเลขไตรมาส 3 ออกมาขยายตัวต่ำกว่าคาดไว้"/>
  </head>
  <body>
    <article>
      <h1>เศรษฐกิจชะลอกว่าคาด แบงก์ชาติจ่อปรับจีดีพีเดือนหน้า</h1>
      <address>
        <time datetime="2019-11-18T11:18:00+00:00">18 Nov 2019, 11:18</time>
      </address>
      <p>
        <b>ธปท.เตรียมประเมินเศรษฐกิจใหม่ในเดือนธ.ค.นี้ หลังจากตัวเลขไตรมาส 3 ออกมาขยายตัวต่ำกว่าคาดไว้</b>
      </p>
      <p>นายดอน นาครทรรพ ผู้อำนวยการอาวุโส ฝ่ายเศรษฐกิจมหภาค ธนาคารแห่งประเทศไทย (ธปท.) เปิดเผยว่า เศรษฐกิจไทยขยายตัวชะลอลงกว่าที่คาดไว้ หลังจากตัวเลขสภาพัฒน์ระบุเศรษฐกิจไทยไตรมาส 3 ปี ขยายตัว 2.4% โดยเฉพาะภาคต่างประเทศที่หดตัวมากกว่าคาดจากการส่งออกสินค้าและบริการ รวมถึงการลงทุนภาคเอกชนและภาครัฐที่ขยายตัวชะลอลงกว่าที่คาด ขณะที่การบริโภคภาคเอกชนขยายตัวดีกว่าที่ประเมินไว้ โดย ธปท. จะมีการประเมินการขยายตัวเศรษฐกิจและเผยแพร่อีกครั้งในรายงานนโยบายการเงินฉบับเดือนธ.ค.62<br/><br/>สำหรับระยะต่อไปประเมินว่าเศรษฐกิจไทยมีแนวโน้มปรับตัวดีขึ้นจากทิศทางการค้าโลกที่มีบรรยากาศดีขึ้น รวมถึงแนวโน้มการใช้จ่ายภาครัฐ และการลงทุนในโครงสร้างพื้นฐานขนาดใหญ่ แต่ในภาพรวมยังเป็นการขยายตัวในระดับที่ต่ำกว่าศักยภาพพอสมควร ทั้งนี้ เศรษฐกิจไทยยังคงเผชิญกับความเสี่ยงสูง โดยเฉพาะความเสี่ยงด้านต่างประเทศจากสภาวะการกีดกันทางการค้าระหว่างประเทศ แนวโน้มการขยายตัวของเศรษฐกิจจีนและประเทศอุตสาหกรรมหลักที่จะส่งผลมาสู่อุปสงค์ในประเทศ และความเสี่ยงด้านภูมิรัฐศาสตร์ รวมถึงความเสี่ยงในประเทศจากความเข้มแข็งของตลาดแรงงาน ผลจากมาตรการกระตุ้นเศรษฐกิจของรัฐบาลและการใช้จ่ายของภาครัฐ ตลอดจนความคืบหน้าของการลงทุนในโครงสร้างพื้นฐานที่สำคัญและผลต่อเนื่องไปยังการลงทุนภาคเอกชนในระยะถัดไป</p>
    </article>
  </body>
</html>