<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/valilikten-olen-muhendis-ile-ilgili-aciklama"/>
    <meta property="og:site_name" content="CNN Türk"/>
    <meta property="article:published_time" content="2019-11-18T11:27:45+00:00"/>
    <meta property="og:title" content="Valilikten ölen mühendis ile ilgili açıklama"/>
    <meta property="og:description" content="Gaziantep Valiliği mühendis Korkut Küçükcan'ın..."/>
  </head>
  <body>
    <article>
      <h1>Valilikten ölen mühendis ile ilgili açıklama</h1>
      <h2>Gaziantep Valiliği mühendis Korkut Küçükcan'ın cami inşaatında kubbeye beton dökmek için kurulan iskelenin çökmesi ile enkaz altında kalması ve 33 saat süren kurtarma çalışması ile ilgili açıklama yaptı. Yapılan yazılı açıklamada,  "Kazanın meydana gelmesinin sebebi camide inşaatın olması değil, fen ve sanat kaidelerine uygun yapılmamasıdır. Bu üzücü olaydan hepimizin çıkaracağı dersler vardır, müteahhitler, teknik elemanlar, denetleyiciler, çalışanlar, meslek odaları, kamu kurum ve kuruluşları, belediyeler, hayırseverler ve basın mensupları bir daha böyle üzücü olayların olmaması için çalışmalarını gözden geçirmelidir" denildi.</h2>
      <address><time datetime="2019-11-18T11:27:45+00:00">18 Nov 2019, 11:27</time> by <a rel="author">DHA</a></address>
      <p>Akkent Mahallesi’nde yapımı devam eden cami inşaatında kubbeye beton dökmek için kurulan ahşap iskele, geçen Perşembe günü çöktü. Bu sırada güçlendirme projesi kapsamında ölçü almak için inşaatta bulunan mühendis <a href="https://www.cnnturk.com/haberleri/korkut-kucukcan">Korkut Küçükcan</a>, enkaz altında kaldı. İhbarla bölgeye sevk edilen AFAD, UMKE, <a href="https://www.cnnturk.com/haberleri/saglik">sağlık</a>, itfaiye ve polis ekipleri sevk edildi. Enkaz altındaki Küçükcan’ı bulmak için başlatılan çalışmalarda 33 saat sonra Küçükcan'ın cansız bedenine ulaşıldı. Küçükcan dün yapılan törenle gözyaşları arasında toprağa verildi. Küçükcan ailesine taziye ziyaretinde bulunan Adalet Bakanı Abdulhamit Gül ise olayla ilgili <a href="https://www.cnnturk.com/haberleri/gaziantep">Gaziantep</a> Cumhuriyet Başsavcılığı tarafından soruşturma başlatıldığını söyledi.</p>
      <p>Gaziantep Valiliği ise bugün yaşanan olayla ilgili yeni bir açıklama yaptı. Açıklamada, "Akkent Camisi’nin iç mekânında yaklaşık 6 bin 500 metrekare alanda 40-50 metre yüksekliğindeki ağaç iskelenin çökmesi ile 8-10 metre yüksekliğinde birbirine çivili, yoğun bir iskele enkazı oluşmuştur. Bu enkaz yaklaşık 15-20 bin metreküp civarında olup; arama ve kurtarma faaliyetlerinin ilk etapta insan gücüne dayalı olacağından çalışmaya lokal bir bölgeden başlanmasına karar verilmiştir. Lokal bölgeyi tespit ederken iki konu dikkate alınmıştır. Cami kubbesinin çöken kenarlarında beton kemerlerin bulunması ve beton kemerlerden sarkan kalas parçalarının çalışanların can güvenliğini etkilemesi ve olayın görgü tanıkları olan iki öğrenci ve karşı inşaatta çalışan bir boyacının verdikleri ayrı ayrı ifadelerde aynı bölgeyi göstermeleri. Bütün bu nedenlerle arama ve kurtarma çalışmalarına bu bölgeden başlanmıştır. Ayrıca tüm alanın kaba araması ve risk taraması yapılarak çalışma esnasında çalışanların can güvenliğini koruma amacıyla beton kirişlerden sarkan tahta ve kalas parçalarını gözetlemek için de iki personel görevlendirilmiştir" denildi.</p>
      <p>
        <b>KÜÇÜKCAN, CAMİYE GİRDİKTEN 74 DAKİKA SONRA ÇÖKME YAŞANDI</b>
      </p>
      <p>Bölgedeki mobese kayıtlarında Korkut Küçükcan'ın camiye girdiği saatin belirlendiği ifade edilen açıklamada, " İnceleme amacıyla cami inşaatına girdiği anlaşılan İnşaat Mühendisi Korkut Küçükcan’ın enkazın altında olduğu yönündeki farklı kaynaklardan gelen bilgiler üzerine gerekli çalışmalar hassasiyetle yürütülmüştür. Çevredeki kamera kayıtları incelendiğinde Korkut Küçükcan’ın 13.59’da olay yerine geldiği, fotoğraf çektiği, bir süre cami etrafında inceleme yaparak içeri girdiği ve yaklaşık 74 dakika sonra iskelenin çöktüğü mevcut kamera kayıtlarından anlaşılmıştır" ifadeleri kullanıldı.</p>
      <p>
        <b>'PATOLOJİ SONUÇLARI KESİN ÖLÜM SAATİNİ TESPİT EDECEKTİR'</b>
      </p>
      <p>Küçükcan'ın enkaz altında bulan gönüllülerin ilk olarak 'canlı' olduğunu söylediği belirtilen açıklamada, "16.11.2019 tarihinde saat 00:45’te mühendis Korkut Küçükcan’a caminin doğu bölümünde ulaşılmıştır. Korkut Küçükcan’a ilk ulaşan gönüllüler; çevrelerine canlı olduğunu söylemiş, UMKE ekipleri hızla ambulansa ulaştırmış, ambulansta yapılan ilk tespitte ise vefat ettiği anlaşılmıştır. Valimiz Davut Gül’ün yaptığı konuşma enkazdan sağ çıkarıldığını duyurmak amaçlı değildir. Gece gündüz demeden çalışan, bekleyen, dua eden kişilere yönelik teşekkür amaçlıdır. Olayın seyrine bakıldığında orada bulunan ve konuşmayı dinleyen herkes, gönüllü işçiler tarafından Korkut Küçükcan’ın canlı bulunduğunu duyarak bunu alkışlayan kişilerdir. Patoloji sonuçları kesin ölüm saatini tespit edecektir, ön otopsi sonucunda ölümün baş kısmından aldığı ağır <a href="https://www.cnnturk.com/haberleri/darbe">darbe</a> sonucu beyin travmasına bağlı olarak gerçekleştiği ve üzerinden 24 saatten fazla bir süre geçtiği değerlendirilmiştir" ifadelerine yer verildi.</p>
      <p>
        <b>'1080 KİŞİ VE 106 ARAÇ GÖREV YAPTI'</b>
      </p>
      <p>Valiliğin yazılı açıklamasında ayrıca <a href="https://www.cnnturk.com/haberleri/turkiye">Türkiye</a>'de eşdeğer büyüklükte bir inşaat kazasının olmadığı ifade edilerek "Özetle, 1.500-2.000 kamyon büyüklüğünde, birbirine çivili, altında insan olan, çalışma alanı dar ve yeni kazalara açık bir yerde enkaz kaldırma işlemi değil arama kurtarma çalışmaları yapılmıştır. Olayın ilk anından itibaren AFAD, Büyükşehir, Şahinbey ve Şehitkamil Belediyeleri, AKUT gönüllüleri, Müteahhitler Derneği, meslek odalarının bütün bilgi ve birikimleri ortaya konulmuştur. Olayın ilk anında drone ile inceleme yapılmıştır. Emniyet Müdürlüğünün gelişmiş termal kamerasıyla (Vücut ısısına duyarlı olduğundan sıcaklık tespit edildiğinde sinyal verme özelliğine sahip) tarama yapılmıştır. <a href="https://www.cnnturk.com/haberleri/telefon">Telefon</a> sinyallerinden yer tespiti yapılmaya çalışılmıştır. Gaziantep İl Jandarma Komutanlığı ile <a href="https://www.cnnturk.com/haberleri/adana">Adana</a> AFAD’a ait arama kurtarma köpekleri faaliyetlere katılarak arama yapmıştır. AFAD ekibi iş makinesi çalıştırmadan önce mikro kamera sarkıtarak enkazın arasında insan olup olmadığını kontrol etmiştir. Kamerayla tarama yapmadan asla iş makinesi çalıştırılmamıştır. Toplamda 1.080 kişi ve 106 araç görev yapmış olup araç ya da işgücü eksikliğinden dolayı bir aksama olmamıştır. Çalışma koşulları ve çalışanların güvenliği için kontrollü çalışılmıştır. Olay Adli Makamlara intikal etmiş olup bağımsız yargıya güvenerek sonuç beklenilecektir."</p>
      <p>
        <b>'KAZANIN SEBEBİ FEN VE SANAT KAİDELERİNE UYGUN YAPILMAMASIDIR'</b>
      </p>
      <p>Yapılan açıklamada ayrıca bazı kesimlerin olayı ideolojik ve siyasi tatmin aracı olarak kullandığına değinilirken şu ifadelere yer verildi:</p>
      <p>Bazı kesimlerin bu üzücü olayı ideolojik ve siyasi tatmin aracı olarak kullanması en çok merhum Korkut Küçükcan ve ailesini üzecektir. Kazanın meydana gelmesinin sebebi camide inşaatın olması değil, fen ve sanat kaidelerine uygun yapılmamasıdır. Bu üzücü olaydan hepimizin çıkaracağı dersler vardır, müteahhitler, teknik elemanlar, denetleyiciler, çalışanlar, meslek odaları, kamu kurum ve kuruluşları, belediyeler, hayırseverler ve basın mensupları bir daha böyle üzücü olayların olmaması için çalışmalarını gözden geçirmelidir. Olaydan çıkarılacak derslerden birisi de, vatandaşlarımızın ailenin acısını paylaşmak, destek olmak ve bilgi almak amacıyla yoğun şekilde olay yerinde bulunması, çalışma alanındaki kurtarma görevlileri ve emniyet kuvvetlerini zor durumda bırakmıştır. Olası benzer durumlarda vatandaşlarımızın çalışma alanları dışında durarak, kurtarma faaliyetlerine engel olmayacak biçimde beklemeleri, AFAD’ın oluşturacağı mobil irtibat noktasından bilgi almaları daha doğru bir davranış olacaktır. Ayrıca kurtarma faaliyetlerinde gönüllü olarak yer almak isteyenlerin AFAD’ın eğitimlerinden geçerek sisteme kaydolması ve gerektiğinde fiili katkı sunmak amacıyla görevlilere yardımcı olması çalışmalara daha çok fayda sağlayacaktır. Kurtarma çalışmalarına gece gündüz katılan gönüllüler, meslek odaları, AFAD, AKUT, Büyükşehir, Şahinbey ve Şehitkamil Belediyeleri, Emniyet, Sağlık ve Sosyal Hizmetler Müdürlükleri ile katkı sunan diğer kamu kurumlarına, kamuoyunu bilgilendiren basın mensuplarına teşekkür ediyoruz.</p>
      <p>
        <b>İSMİ YAŞATILACAK</b>
      </p>
      <p>Açıklamada ayrıca Korkut Küçükcan'ın isminin ailesinin muvafakat edeceği bir eserde yaşatılacağı belirtildi.</p>
      <related>
        <h4>ilgili haberler</h4>
        <a href="https://www.cnnturk.com/turkiye/son-dakika-turkiye-iran-sinirinda-deprem"/>
        <a href="https://www.cnnturk.com/video/dunya/gurcistan-karisti"/>
        <a href="https://www.cnnturk.com/video/turkiye/turizmde-tanitim-atagi"/>
      </related>
    </article>
  </body>
</html>