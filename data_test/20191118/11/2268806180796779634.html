<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/national/eh-pope.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-18T11:35:00+00:00"/>
    <meta property="og:title" content="Ех, Попе..."/>
    <meta property="og:description" content="Абдикацията на капитана дойде във възможно най-неподходящия момент"/>
  </head>
  <body>
    <article>
      <h1>Ех, Попе...</h1>
      <address><time datetime="2019-11-18T11:35:00+00:00">18 Nov 2019, 11:35</time> by <a rel="author" href="https://topsport.bg/author/ivaylo-dimitrov" target="_blank">Ивайло Димитров</a></address>
      <p>Измина поредният тъжен квалификационен цикъл за националния отбор по футбол. Макар и мечтите ни за Евро 2020 все още да са живи, лошият вкус остава.</p>
      <p>И хайде, ако до онзи ден бяхме сметнали, че ще борим баражите със скромен отбор и враждуващо помежду си ръководство на БФС, то какво да кажем за абдикацията на капитана...</p>
      <p>Дори и тази формация на "трикольорите" се нуждае от лидер, а остана без него във възможно най-неподходящия момент. Решение, което лично у мен предизвиква полюсни реакции. Дори аз не мога да изясня за себе си, сбърка ли Ивелин Попов със своето действие, или пък беше прав.</p>
      <figure>
        <img src="https://webnews.bg/uploads/images/33/2833/452833/768x432.jpg?_=1573742902"/>
        <figcaption>Източник: Фейсбук</figcaption>
      </figure>
      <p>Попето сякаш е последният спомен за онези не толкова отдавнашни времена, когато все още имахме реална вяра и очаквания към държавния тим. Беше тази искрица, която ни даваше надежда, че ще успее да продължи светлото дело на Бербо, Стенли и Мартин.</p>
      <p>И донякъде успя.</p>
      <p>Мъжкият му характер и това, че не спестяваше никому нищо, го направиха големият тартор в прайда на нашите "лъвове". И за негово и за наше съжаление обаче, Ивелин беше лидерът ни по време на един прекалено слаб период за футболна България. Загуби, скандали, унижения, пропуснати дузпи, уиски с аулини...всичко това дълго време тегнеше върху плещите му, но той сякаш не се предаваше.</p>
      <p>Уви, направи го, когато най-малко очаквахме.</p>
      <p>Дали беше отказан от случващото се безумие във футболния ни съюз? Или пък просто му дойде до гуша... Реалните причини тепърва ще бъдат назовавани с истинските им имена. Каквито и да са обаче, най-класният играч в редиците на България не може да пропусне просто така голямата възможност да сбъдне мечтата си - участие на международен форум с националната фланелка.</p>
      <figure>
        <img src="https://webnews.bg/uploads/images/57/1757/441757/768x432.jpg?_=1567876177"/>
        <figcaption>Източник: LAP.bg</figcaption>
      </figure>
      <p>Явно нервите на Попето не издържаха, но от това ще страдат и младите момчета покрай него. Това си пролича и от интервюто на Кристиян Малинов след успеха над Чехия. Изненадата от решението му е голяма, а оставената празнина трудно ще бъде запълнена за предстоящите баражи.</p>
      <p>И да, ако погледнем статистиката му (90 мача и 16 гола за атакуващ футболист) ще кажете, че едва ли трябва да тъгуваме от получилия се развой на събитията. В последните години обаче присъствието на Ивелин на терена просто беше важно, независимо от формата му.</p>
      <p>Наглед окончателният му отказ къса и последния мост между "онова" поколение и новата генерация български футболисти.</p>
      <figure>
        <img src="https://webnews.bg/uploads/images/47/8347/428347/768x432.jpg?_=1560195932"/>
        <figcaption>Източник: Gong.bg</figcaption>
      </figure>
      <p>Дано е за добро.</p>
      <p>Време обаче няма.</p>
      <p>Март месец ще дойде бързо, а без контроли или каквито и да е лагер-сборове, българският тим някак невидимо трябва да изгради силен колектив, подвластен на нови лидери. Но има ли достойни наследници на №10 в сегашната ни формация.</p>
      <p>Първият, който сам даде заявка за диригентската палка е Божидар Краев. Юношата на Левски демонстрира самочувствие, което винаги е от полза за даден футболист. Реално обаче Божката доста се изхвърли с думите си, тъй като до този момент не е доказал с нищо, че заслужава тази отговорна роля. Епизодичното му избухване срещу Словения за Лига на нациите така и не бе подплатено с още добри мачове. Да не говорим и за бодичека, който направи на Кирил Десподов срещу Англия...</p>
      <figure>
        <img src="https://webnews.bg/uploads/images/95/1595/441595/768x432.jpg?_=1567755155"/>
        <figcaption>Източник: LAP.bg</figcaption>
      </figure>
      <p>Тодор Неделев определено е класа, но само когато играе с "жълто-черния" екип на Ботев. Време е Тошко да "порасне" и на международно ниво, защото неговите качества безспорно може да са от сакрално значение за по-добро бъдеще на отбора.</p>
      <p>Кирил Десподов е най-близо от тримата до търсения нов лидер. Все още обаче прекалено бързо залита в двете крайности. Tартор e, но само на хартия. Да не говорим, че за националната фланелка трябва да бъдеш пример и да се раздаваш на максимум, а не да искаш смяна след удар в лицето...</p>
      <figure>
        <img src="https://webnews.bg/uploads/images/18/3218/453218/768x432.jpg?_=1574022370"/>
        <figcaption>Източник: LAP.bg</figcaption>
      </figure>
      <p>След всичко казано дотук, колкото и "крив" да беше Ивелин Попов, той беше шефът. А след него кандидати много, но все неподходящи...</p>
      <p>Жалко обаче, че Попето предаде себе си и своите виждания. Дано момчетата от националният тим да направят така, че да съжалява за своето решение.</p>
      <p>Ех, Попе...</p>
      <figure>
        <img src="https://webnews.bg/uploads/images/02/8402/298402/768x432.jpg?_=1497037632"/>
        <figcaption>Източник: LAP.bg</figcaption>
      </figure>
    </article>
  </body>
</html>