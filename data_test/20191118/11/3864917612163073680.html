<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820344-na-oporni-skoli-u-selah-vidilat-35-milarda-novosad.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T11:27:00+00:00"/>
    <meta property="og:title" content="На опорні школи у селах виділять 3,5 мільярда - Новосад"/>
    <meta property="og:description" content="Міністр освіти України Ганна Новосад повідомила, що на опорні та великі школи у сільські місцевості направлять 3,5 мільярда гривень."/>
  </head>
  <body>
    <article>
      <h1>На опорні школи у селах виділять 3,5 мільярда - Новосад</h1>
      <h2>Міністр освіти України Ганна Новосад повідомила, що на опорні та великі школи у сільські місцевості направлять 3,5 мільярда гривень.</h2>
      <address>
        <time datetime="2019-11-18T11:27:00+00:00">18 Nov 2019, 11:27</time>
      </address>
      <p>Про це вона розповіла в <a href="https://www.youtube.com/watch?time_continue=11&amp;v=EQ-jgqywM1M&amp;feature=emb_logo">ефірі "1+1".</a></p>
      <p>"Ми закладаємо першу нову субвенцію, яка називається "Спроможна школа для кращих результатів" - це 3,5 млрд гривень, які ми плануємо спільно з областями витратити на підтримку опорних та великих шкіл. Це на 2020 рік", - розповіла Новосад.</p>
      <p>Вона додала, що таким чином міністерство хоче вирішити таку проблему з невисокою якістю освіти у сільській місцевості.</p>
      <p>"В Україні є дуже багато маленьких шкіл, особливо в сільській місцевості, які, як правило, надають не високу якість освіти, і якщо ми будемо зберігати таку ситуацію, то ми і далі будемо обмежувати наших дітей в їхньому праві на якісну освіту. Власне, ми хочемо допомогти регіонам через інструмент створення опорних шкіл - це школи, які є якісними, до яких є підвезення, - дати їм можливість цю якість освіти у сільській місцевості підвищити", - пояснила вона.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2816458-visa-osvita-rada-planue-skasuvati-licenzii-bils-ak-na-100-specialnostej.html">Вища освіта: Рада планує скасувати ліцензії більш як на 100 спеціальностей</a>
      </blockquote>
      <p>Новосад додала, що кошти спрямують на облаштування опорних <a href="https://www.ukrinform.ua/tag-skola">шкіл</a>, подекуди це буде будівництво або з нуля, або завершення тих об'єктів, які вже є на стадії будівництва.</p>
      <p>"Також паралельно будемо підтримувати не лише опорні, а також великі школи. Наприклад, під Києвом є дуже багато містечок, які перенаселені, в яких багато дітей шкільного віку і не вистачає місць у школах. Тому за наступний місяць-два ми маємо спільно з регіонами визначити ті школи, які потребуватимуть підтримки", - додала вона.</p>
    </article>
  </body>
</html>