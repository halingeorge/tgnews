<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/i-vks-opravda-advokat-nikolay-velkov-obvinen-za-ukrivane-na-danatsi.html"/>
    <meta property="og:site_name" content="News.bg"/>
    <meta property="article:published_time" content="2019-11-18T11:52:52+00:00"/>
    <meta property="og:title" content="И ВКС оправда адвокат Николай Велков, обвинен за укриване на данъци"/>
    <meta property="og:description" content="Обвинението е, че не е декларирал доход от продажба на акции на КТБ"/>
  </head>
  <body>
    <article>
      <h1>И ВКС оправда адвокат Николай Велков, обвинен за укриване на данъци</h1>
      <address>
        <time datetime="2019-11-18T11:52:52+00:00">18 Nov 2019, 11:52</time>
      </address>
      <p>Тричленният състав на Върховния касационен съд (ВКС) <b>потвърдиха решението на Апелативен съд - Пловдив по делото за оневиняване на адвокат Николай Велков, обвинен за укриване на данъци, защото не е декларирал продажба на акции от КТБ</b>. Решението е окончателно.</p>
      <p><b>Делото е образувано по жалба на министъра на финансите Владислав Горанов</b>, представляващ държавата, който в това дело е в качеството на граждански ищец. Министърът оспорва решението на Апелативния съд - Пловдив, който потвърждават присъдата на пазарджишкия Окръжен съд.</p>
      <p>С тази присъда Николай Велков е признат за невинен по чл. 255, ал. 3 от НК (избягване плащането на данъци в особено големи размери - 909 812,43 лв., поради <b>неизпълнение на задължението да декларира придобит доход от продажбата на поименни акции от капитала на КТБ </b>в подадена годишна данъчна декларация).</p>
      <p><b>Според тричленния състав на ВКС жалбата на министъра е неоснователна</b>. В мотивите се подчертава, че преди да обсъди възраженията на гражданския ищец, касационната инстанция трябва да очертае предмета на дължимата проверка.</p>
      <p>В основата на спора е дали обвиняемият е имал печалба от продажбата на закупените от него акции, която да декларира. Според чл. 45 от Закона за задълженията и договорите всеки дължи обезвреда за виновно причинените от него вреди.</p>
      <p>Във въззивния акт съдът е изразил съгласие с окръжния съд, че <b>подсъдимият не е извършил вмененото му във вина престъпление, тъй като не е следвало да декларира в годишната данъчна декларация за 2007 г. дохода</b>, получен същата година от продажбата на 139 989 бр. акции. Според действащия закон <b>доходът се счита за придобит към момента на прехвърлянето му през 2006 г</b>.</p>
      <p>В мотивите по делото пише: "Липсва основание за ангажиране на неговата гражданска отговорност, тъй като описаното деяние, което е основание за преценката доколко е налице деликт, не е противоправно и то не поражда задължение за обезвреда и следователно не е налице фактическият състав на непозволеното увреждане, поради което <b>претенцията на гражданския ищец с основание не е била уважена</b>".</p>
      <p>Припомняме, адвокат Велков бе <a href="http://news.ibox.bg/news/id_414324525"/><a href="http://news.ibox.bg/news/id_414324525">задържан на</a> 7 декември - час след <a href="http://news.ibox.bg/news/id_114917845">първата си пресконференция в БТА</a>, докато получавал пари от Киро Японеца.</p>
      <p>Адвокатът бе обвинен, че изнудва Японеца, но Велков обясни по-късно, че парите били част от извънсъдебното споразумение между него и Кирилов за <a href="http://news.ibox.bg/news/id_1538487424">побоя, който Японеца нанесе </a>преди време на Велков.</p>
      <p>Два дни по-късно - <a href="https://news.bg/crime/sadat-osvobodi-advokata-nikolay-velkov.html"><b>на 9 декември 2011 г. бе освободен</b></a>.</p>
    </article>
  </body>
</html>