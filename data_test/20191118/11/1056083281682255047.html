<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717642/%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%A8%D8%A7-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9%D8%A7%D9%86%D9%87-%D9%BE%D9%84%DB%8C%D8%B3-%D9%88-%D9%85%D8%B1%D8%AF%D9%85-%D9%85%D9%88%D8%A7%D8%AC%D9%87-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:05:08+00:00"/>
    <meta property="og:title" content="آشوبگران با برخورد قاطعانه پلیس و مردم مواجه می‌شوند"/>
    <meta property="og:description" content="ایسنا/کرمانشاه فرمانده انتظامی استان کرمانشاه گفت: افرادی که به دنبال خرابکاری و ایجاد ناامنی در سطح جامعه هستند با برخورد قاطعانه پلیس و خود مردم مواجه شده و راه به جایی نبردند."/>
  </head>
  <body>
    <article>
      <h6 class="kicker">فرمانده انتظامی کرمانشاه:</h6>
      <h1>آشوبگران با برخورد قاطعانه پلیس و مردم مواجه می‌شوند</h1>
      <address>
        <time datetime="2019-11-18T11:05:08+00:00">18 Nov 2019, 11:05</time>
      </address>
      <p>ایسنا/کرمانشاه فرمانده انتظامی استان کرمانشاه گفت: افرادی که به دنبال خرابکاری و ایجاد ناامنی در سطح جامعه هستند با برخورد قاطعانه پلیس و خود مردم مواجه شده و راه به جایی نبردند.</p>
      <p>سردار علی اکبر جاویدان در حاشیه مراسم تشییع پیکر شهید "ایرج جواهری" از ماموران پلیس که در جریان اغتشاشات اخیر به شهادت رسید، اظهار داشت: نیروی انتظامی به عنوان حافظ امنیت و نظم عمومی جامعه بعد از پیروزی انقلاب کارنامه درخشانی از خود به جا گذاشته است.</p>
      <p>وی ادامه داد: هر ماموریتی که توسط پلیس انجام می شود برای کارکنان و ماموران آن خالی از خطر نیست، اما با این وجود شاهد هستیم همکاران ما با همه وجود و بدون کوچکترین ترسی ماموریت خود را به انجام می رسانند.</p>
      <p> جاویدان تصریح کرد: همین رشادت ها و جانفشانی های ماموران پلیس بوده که امروز شاهد وجود امنیتی بسیار مطلوب در سطح جامعه هستیم، امنیتی که هرچند وقت یکبار توسط عده ای فریب خورده و یا عناصر داخلی دشمنان انقلاب مورد تهدید قرار می گیرد، ولی به فضل الهی و با حضور به موقع پلیس و سایر نهادهای امنیتی راه به جایی نمی‌برند.</p>
      <p>فرمانده انتظامی استان کرمانشاه ادامه داد: عده‌ای اغتشاشگر به بهانه مطالبه عمومی مردم در یکی دو روز گذشته دست به اقداماتی زدند که با پاسخ قاطعانه نیروهای نظامی و انتظامی روبرو و به سرعت از مواضع خود که تخریب و ناامنی بود، عقب نشینی کردند.</p>
      <p>وی گفت: حساب مردم از اغتشاشگران جداست، مطالبات عامه مردم توسط مسئولان شنیده شده و قطعا برای تحقق آنها چاره اندیشی می شود، اما افرادی که به دنبال خرابکاری و ایجاد ناامنی در سطح جامعه هستند با برخورد قاطعانه پلیس و خود مردم مواجه شده و راه به جایی نبردند.</p>
      <p>وی  بر مقابله جدی با هرگونه ناامنی توسط پلیس تاکید کرد و گفت: وظیفه ما حفظ امنیت جامعه و برخورد با اخلالگران است و برای انجام این وظیفه از هیچ تلاشی فروگذار نخواهیم کرد.</p>
      <p> جاویدان در ادامه با بیان اینکه شهادت افتخار بزرگی است که نصیب هر کسی نمی شود، گفت: شهید جواهری جزو مقربان درگاه الهی بود که خداوند متعال رخت زیبای شهادت را بر تن ایشان پوشاند و مزد سالهای خدمت صادقانه خود را در ناجا گرفت.</p>
      <p>رئیس پلیس استان کرمانشاه با تاکید بر اینکه همه کارکنان نیروی انتظامی با قدرت راه پرافتخار همکار شهید خود سرگرد جواهری را ادامه خواهند داد، گفت: شهادت آرزوی تک تک کارکنان خانواده بزرگ پلیس است.</p>
      <p>انتهای پیام</p>
    </article>
  </body>
</html>