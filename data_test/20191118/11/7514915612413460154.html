<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/sveikata/35212-ar-antibiotikus-vartojate-tinkamai"/>
    <meta property="og:site_name" content="budas.lt"/>
    <meta property="article:published_time" content="2019-11-18T11:20:40+00:00"/>
    <meta property="og:title" content="Ar antibiotikus vartojate tinkamai?"/>
    <meta property="og:description" content="Minint Pasaulinę supratimo apie antibiotikus savaitę ir siekiant skatinti racionalų antibiotikų vartojimą bei informuoti visuomenę apie didėjančio atsparumo šiai vaistų grupei grėsmes visame pasaulyje, VVKT specialistai atkreipia dėmesį, kokias pagrindines klaidas daro žmonės, vartodami antibiotikus."/>
  </head>
  <body>
    <article>
      <h1>Ar antibiotikus vartojate tinkamai?</h1>
      <address>
        <time datetime="2019-11-18T11:20:40+00:00">18 Nov 2019, 11:20</time>
      </address>
      <figure>
        <img src="http://budas.lt/images/spalis/vaistai.jpg"/>
      </figure>
      <p>Minint Pasaulinę supratimo apie antibiotikus savaitę ir siekiant skatinti racionalų antibiotikų vartojimą bei informuoti visuomenę apie didėjančio atsparumo šiai vaistų grupei grėsmes visame pasaulyje, VVKT specialistai atkreipia dėmesį, kokias pagrindines klaidas daro žmonės, vartodami antibiotikus.</p>
      <p>1.Netikslingas antibiotikų vartojimas.</p>
      <p>Antibiotikai – receptiniai vaistai ir šiaip nuėjus į vaistinę jų nenusipirksi be gydytojo išrašyto recepto, visgi pas dažną namuose šių vaistų yra likę iš seniau, kitaip tariant, ne iki galo suvartotų nuo ankstesnių sirgimų. Sunegalavę ir nenorėdami susirgti rimčiau, kai kurie žmonės pradeda gerti antibiotikus „profilaktiškai“, manydami, kad taip liga nesikomplikuos ar apskritai greičiau praeis. Būtina atminti, kad antibiotikai gali būti skiriami ir vartojami tik su gydytojo žinia, mat šie vaistai gydo tik bakterinės kilmės susirgimus.</p>
      <p>2.Vartojamas nepilnas antibiotikų kursas</p>
      <p>Vartojant nepilną antibiotikų kursą: 2-3 dienas vietoj 5, 7, 10 ar 14 dienų – tiek, kiek skyrė gydytojas, tikėtina, kad infekcija bus apraminta, bet bakterija gali ir „nežūti“. Dėl to gali tekti vėl atnaujinti gydymą ir gali skatinti atsparumo antibiotikams atsiradimą. Todėl kitą kartą, kai reikės gydyti bakterinę infekciją, šios grupės antibiotikai jau bus neveiksmingi.</p>
      <p>3.Dalinimasis antibiotikais tarp draugų, socialiniuose tinkluose ar pokalbių svetainėse</p>
      <p>Vis dar pasitaiko tokių atvejų, beje, ypač dažnai tarp vaikus auginančių mamų, kai antibiotikais, dalijamasi tarpusavyje ar socialiniuose tinkluose – siūloma nusipirkti pigiau ar tiesiog atiduodami jau pradėti vartoti, bet nebaigti šios grupės vaistai. Žinoma, atsiranda ir susigundžiusiųjų minėtais pasiūlymais. Labai svarbu atminti, jog vartoti socialiniame tinkle kažkieno atiduotus ar padovanotus antibiotikus – tai vienareikšmiškai rizikuoti savo ar savo artimųjų sveikata. Juk nežinia, kur šie vaistai buvo įsigyti, kaip ilgai ir kokiomis sąlygomis laikomi. Sergant infekcinėmis ligomis, būtina kreiptis į gydytoją, atlikti reikalingus tyrimus ir gydytis atsakingai.</p>
      <p>Svarbu nepamiršti, kad kiekvienas galime prisidėti prie atsparumo antibiotikams atsiradimo mažinimo. Tereikia laikytis kelių paprastų taisyklių:.</p>
      <p>- Nereikalaukite, kad gydytojas išrašytų Jums antibiotikų.</p>
      <p>- Kad išvengtumėte bakterinės infekcijos, laikykitės higienos reikalavimų.</p>
      <p>- Skiepykite vaikus ir patys skiepykitės – skiepai apsaugo nuo bakterinių infekcinių ligų (meningokokų sukelto meningito, difterijos, kokliušo ir kt.).</p>
      <p>- Mažinkite su maistu patenkančios infekcijos riziką – plaukite rankas, gerkite virintą pieną, ruoškite maistą atitinkamoje temperatūroje.</p>
      <p>- Vartokite tik Jums gydytojo išrašytus antibiotikus. Suvartokite visą paros dozę ir paskirtą kursą.</p>
      <p>- Niekada nevartokite antibiotikų likusių nuo ankstesnių ligų gydymo. Jie gali netikti naujos ligos atveju. Be to, nesuvartosite viso reikiamo gydymo kurso.</p>
      <p>- Niekada nevartokite kitam žmogui išrašytų antibiotikų.</p>
      <p>Valstybinė vaistų kontrolės tarnyva</p>
    </article>
  </body>
</html>