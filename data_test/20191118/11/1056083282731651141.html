<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717641/%DA%AF%D8%B1%DB%8C%D8%B2%D9%85%D8%A7%D9%86-%D8%A7%D8%B2-%D8%A8%D9%86%D8%B2%D9%85%D8%A7-%D9%BE%DB%8C%D8%B4%DB%8C-%DA%AF%D8%B1%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:04:37+00:00"/>
    <meta property="og:title" content="گریزمان از بنزما پیشی گرفت"/>
    <meta property="og:description" content="مهاجم بارسلونا اکنون آمار بهتری نسبت به بازیکن رئال مادرید در تیم ملی فرانسه دارد."/>
  </head>
  <body>
    <article>
      <h1>گریزمان از بنزما پیشی گرفت</h1>
      <address><time datetime="2019-11-18T11:04:37+00:00">18 Nov 2019, 11:04</time> by <a rel="author">محمد علی ایزدی</a></address>
      <p>مهاجم بارسلونا اکنون آمار بهتری نسبت به بازیکن رئال مادرید در تیم ملی فرانسه دارد.</p>
      <p>به گزارش ایسنا و به نقل از آس، همیشه در فوتبال رقابت وجود دارد. روزهای خوب کریم بنزما با رئال مادرید سر و صدای زیادی به پا کرده است تا بازگشت این بازیکن به تیم ملی فرانسه فراهم شود. در چنین شرایطی رقابت میان مهاجم رئال مادرید و آنتوان گریزمان بیش از قبل خود را نشان می‌دهد.</p>
      <p>گریزمان با بارسلونا هنوز سازگاری کامل پیدا نکرده است و این روند به کندی پیش می‌رود. این در حالی است که شرایط از لحاظ گلزنی به نفع بنزماست. با این حال اگر آمار مهاجم بارسلونا در تیم ملی فرانسه بررسی شود هر دو بازیکن در یک موقعیت هستند. گریزمان دیشب (یکشنبه) در دیدار برابر آلبانی تعیین کننده ظاهر شد و در هر دو گل نقش داشت. او پاس گل نخست را داد و دومین گل را به نام خود ثبت کرد.</p>
      <p>مهاجم آبی اناری از سال ۲۰۱۴ تا به امروز ۳۰ گل به ثمر رسانده است و بنزما از سال ۲۰۰۷ تا ۲۰۱۵ (آخرین سال حضورش با تیم ملی) توانست ۲۷ بار دروازه حریفان را باز کند. گریزمان در پاس گل هم بهتر است و ۲۳ پاس داده است که در مقابل بنزما ۱۸ پاس را به ثبت رساند. میانگین گلزنی بازیکن آبی اناری ۱۸۸ و برای مهاجم مادرید هر ۱۹۰ دقیقه است.</p>
      <p>در حالی که بازگشت بنزما به تیم ملی فرانسه بعید است هواداران معتقدند این بازیکن باید برای کشورش  دوباره بازی کند. آخرین نظرسنجی اکیپ این موضوع را نشان می‌دهد و ۷۳ درصد کاربران بر این باورند مهاجم مادرید بهترین بازیکن فرانسوی فصل جاری بوده است.</p>
      <p>با این حال نوئل لو گرت، رییس فدراسیون فوتبال دوباره تاکید کرد تیم ملی برای بنزما تمام شده است. در چنین شرایطی گریزمان آمارش نسبت به بنزما در تیم ملی بهتر شده است. عملکرد درخشان این بازیکن در بازی دیشب نشان داد بهترین مهاجم کنونی خروس‌هاست.</p>
      <p>انتهای پیام</p>
    </article>
  </body>
</html>