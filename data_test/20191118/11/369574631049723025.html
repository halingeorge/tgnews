<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/rusove-vratili-ukrajine-lode-ktere-zabavili-loni-v-kercskem/r~b549af2209f311ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T11:08:45+00:00"/>
    <meta property="og:title" content="Rusové vrátili Ukrajině lodě, které zabavili loni v Kerčském průlivu"/>
    <meta property="og:description" content="Lodě byly předány 30 kilometrů od mysu Takil mezi Krymem a ruskou pevninou."/>
  </head>
  <body>
    <article>
      <h1>Rusové vrátili Ukrajině lodě, které zabavili loni v Kerčském průlivu</h1>
      <address>
        <time datetime="2019-11-18T11:08:45+00:00">18 Nov 2019, 11:08</time>
      </address>
      <p><a href="https://www.aktualne.cz/wiki/zahranici/rusko/r~i:wiki:1888/">Rusko</a> zastavilo <a href="https://zpravy.aktualne.cz/ukrajina/l~i:keyword:187/">ukrajinská</a> plavidla v Kerčském průlivu před rokem a zatklo při tom všech 24 členů jejich posádek kvůli údajně nezákonnému překročení ruských hranic. Podle Kyjeva šlo ale o akt ozbrojené agrese proti lodím ukrajinského vojenského námořnictva.</p>
      <p>Letos v září Moskva námořníky Ukrajině vrátila v rámci výměny vězněných osob. Obě země si přitom vzájemně propustily 35 lidí.</p>
      <p>Podle ruských diplomatů je vydání lodí gestem dobré vůle před summitem takzvané normandské skupiny sdružující Ukrajinu, Rusko, Německo a Francii. Vrcholná schůzka, naplánovaná na 9. prosince do Paříže, má přispět k ukončení konfliktu na východě Ukrajiny, kde proti sobě stojí ukrajinská armáda a separatisté podporovaní Moskvou.</p>
      <p>Putin v pondělním telefonátu Macronovi řekl, že pařížský summit by mohl "reálně přispět k úplnému naplnění minských (mírových) dohod," napsala agentura TASS. Optimismus ohledně summitu vyjádřil i ruský ministr zahraničí Sergej Lavrov, podle něhož čas k uspořádání podobné schůzky nazrál. Úspěchu by prý pomohlo, kdyby Paříž a Berlín stanovisko Kyjeva patřičně ovlivnily.</p>
      <p>Ruské ministerstvo zahraničí předání plavidel doprovodilo prohlášením, že bude "s cílem zajištění bezpečnosti námořní plavby tvrdě trestat jakékoli provokace u svých hranic". Podle moskevských médií Rusko sice lodě Kyjevu vydalo, ponechalo si ale veškerou zabavenou dokumentaci, vysílačky a zbraně. Mají posloužit jako věcné důkazy v trestním řízení zahájeném v souvislosti s incidentem.</p>
      <p>Věcnými důkazy byly podle ministerstva také ukrajinské lodě, ale protože je ruští vyšetřovatelé už nepotřebují, vrátili je Ukrajině.</p>
      <p>"Jednání ukrajinských úřadů z listopadu 2018 bylo nejen zločinem proti ruské svrchovanosti, ale i proti ukrajinským občanům, které Kyjev vědomě ohrozil a přinutil je k porušení zákonů," uvedlo ruské ministerstvo.</p>
      <p>Náměstkyně ukrajinského ministra zahraničí Olena Zerkalová v pondělí na Facebooku napsala, že lodě Nikopol, Berďansk a Jany Kapu budou po vydání odtaženy do ukrajinské Oděsy. "Boj za naše chlapce a naše lodě začal od okamžiku jejich nezákonného zadržení," uvedla Zerkalová.</p>
    </article>
  </body>
</html>