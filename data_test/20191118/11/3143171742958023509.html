<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/unime-e-conservatorio-corelli-insieme-per-onorare-santa-cecilia.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T11:39:32+00:00"/>
    <meta property="og:title" content="Unime e Conservatorio Corelli insieme per onorare Santa Cecilia"/>
    <meta property="og:description" content="Diverse le iniziative che si svolgeranno giorno 22 in occasione dei festeggiamenti per la Patrona della Musica e dei Musicisti e che sono frutto della collaborazione avviata dalle due istituzioni."/>
  </head>
  <body>
    <article>
      <h1>Unime e Conservatorio Corelli insieme per onorare Santa Cecilia</h1>
      <address><time datetime="2019-11-18T11:39:32+00:00">18 Nov 2019, 11:39</time> by <a rel="author" href="https://www.tempostretto.it/author/francesca-cali" target="_blank">Francesca Cali</a></address>
      <p>
        <i>Diverse le iniziative che si svolgeranno giorno 22 in occasione dei festeggiamenti per la Patrona della Musica e dei Musicisti e che sono frutto della collaborazione avviata dalle due istituzioni.</i>
      </p>
      <p>Un ricco e variegato programma quello presentato questa mattina dall’Università di Messina e il Conservatorio Corelli in onore di Santa Cecilia.</p>
      <p>Infatti, il 22 novembre, giorno in cui ricorre Santa Cecilia, Patrona della Musica e dei Musicisti saranno diverse gli eventi che si svolgeranno e che sono il primo atto concreto del protocollo siglato, meno di un anno fa dall’Ateneo e il Conservatorio.</p>
      <p>Alla conferenza di presentazione del programma presenti il Rettore <b>Salvatore Cuzzocrea</b>, il Presidente del Conservatorio <b>Giuseppe Ministeri</b>, il Delegato alle iniziative scientifiche nel settore del turismo, <b>Filippo Grassi</b> e <b>Filippo Cadili</b>, rappresentanza di Padre Mario Magro, Rettore del Santuario di S, Antonio.</p>
      <p>“Le iniziative in onore di Santa Cecilia – ha commentato <b>Ministeri</b> – testimoniano che crediamo moltissimo nel protocollo d’intesa siglato con l’Università di Messina. La manifestazione che presentiamo oggi sarà caratterizzata da un programma ricco e variegato che verrà inaugurato proprio in Ateneo. Alle <b>ore 10 di venerdì 22 novembre</b>, infatti, la Sala dell’Accademia Peloritana dei Pericolanti ospiterà un Seminario di approfondimento sulla figura di Santa Cecilia a cui, fra gli altri, parteciperà anche il Vescovo Ausiliare di Messina, Mons. Cesare Di Pietro. Nel pomeriggio, <b>alle ore 17, al Teatro Vittorio Emanuele</b> si svolgerà la Cerimonia di consegna della prima edizione del Premio Santa Cecilia che, ci auguriamo, possa diventare una piacevole e rinomata tradizione. In serata, mentre <b>alle ore 21, presso il Santuario Sant’Antonio</b>, si terrà il Concerto inaugurale dell’Anno Accademico 2019-2020 del Conservatorio ‘Arcangelo Corelli’, con l’Orchestra Sinfonica diretta dal Maestro Bruno Cinquegrani”.</p>
      <p>Anche il Rettore Cuzzocrea ha espresso soddisfazione per il programma di eventi organizzati per il prossimo venerdì, ma soprattutto per la sinergia fra Università e Conservatorio.</p>
      <p>“Desidero ringraziare – ha commentato il Rettore – il prof. Filippo Grasso ed il dott. Giuseppe Ministeri che tanto impegno hanno profuso per l’organizzazione di questi eventi. Quanto organizzato sarà solo un punto di partenza, a cui seguiranno numerose altre sinergie, che rappresentano un volano per il turismo della città e testimoniano, ancora una volta, la volontà dell’Ateneo di essere al servizio del proprio territorio. Il Conservatorio dispone di grandi professionisti ed insieme riusciremo a fare ottime cose”.</p>
      <p>Come specificato, inoltre, dal professore Grasso, in occasione del seminario l’Ateneo peloritano ha concesso al Conservatorio Corelli la foto-riproduzione del quadro di Giovanni Francesco de Rosa, raffigurante Santa Cecilia che verrà descritto dalla Storica dell’arte del Museo Regionale di Messina, Alessandra Migliorato.</p>
    </article>
  </body>
</html>