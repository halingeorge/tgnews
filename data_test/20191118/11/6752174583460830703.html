<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-valsagban-az-europai-meheszet/"/>
    <meta property="og:site_name" content="lokál"/>
    <meta property="article:published_time" content="2019-11-18T11:39:48+00:00"/>
    <meta property="og:title" content="Válságban az európai méhészet"/>
    <meta property="og:description" content="Válságban van az európai méhészet, az Európai Bizottságnak ezért meg kell vizsgálnia a méhcsaládok csökkenő számának okait, és javaslatot kell tennie a válság kezelésére - emelte ki Nagy István agrárminiszter az EUObserver brüsszeli hírportálon hétfőn megjelent írásában."/>
  </head>
  <body>
    <article>
      <h1>Válságban az európai méhészet</h1>
      <address><time datetime="2019-11-18T11:39:48+00:00">18 Nov 2019, 11:39</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/04/tunderkert_3634_mk-1280x853.jpg"/>
      </figure>
      <p>
        <b>Válságban van az európai méhészet, az Európai Bizottságnak ezért meg kell vizsgálnia a méhcsaládok csökkenő számának okait, és javaslatot kell tennie a válság kezelésére – emelte ki Nagy István agrárminiszter az EUObserver brüsszeli hírportálon hétfőn megjelent írásában.</b>
      </p>
      <p>Rámutatott, hogy az európai méhpopuláció haldoklik, és egyre több a kihalással fenyegetett beporzófajok száma, amelynek fő okai az emberi tevékenységben, az urbanizációban, a monokultúrában, a méheket fenyegető különböző betegségekben, valamint a beporzók számára káros növényvédő szerek használatában keresendők.</p>
      <p>Tájékoztatása szerint a méhek téli halálozási aránya 5-10 százalékról 25-40 százalékra nőtt. A méhcsaládok azonban egyre gyakrabban halnak ki már nyár folyamán is, a beporzófajok pedig még súlyosabb veszteségeket szenvednek. A drasztikus hanyatlás miatt a mézelő méhek szerepe a beporzásban egyre fontosabb – emelte ki.</p>
      <p>A háziméhek állománycsökkenése kevésbé szembetűnő a méhészeti gondozása miatt, ahol új családokkal töltik fel a megsemmisült telepeket – tette hozzá.</p>
      <p>Nagy István arra hívta fel a figyelmet, hogy a méhészeti ágazat fontossága jóval meghaladja a bruttó hazai termékhez (GDP) való hozzájárulását, ugyanis a terméshozamok több mint 80 százaléka, valamint az európai élelmiszer-termelés 75 százaléka függ a méhek beporzásától.</p>
      <p>“Ezen ökológiai egyensúly fenntartásához szükséges feltételek biztosítása kulcsfontosságú prioritás, mivel a beporzás hiánya miatt a terméshozam csökkenhet. Ha a háziméhek nem tudják pótolni a vad beporzók számának csökkenését, az ökológiai egyensúlyhiány valószínűleg közvetlenül fogja fenyegetni az egész mezőgazdasági ágazatot és az élelmiszeripart. Ennek értelmében a méhészeti ágazat fenntartása és javítása az egész társadalmat szolgálja” – fogalmazott.</p>
      <p>Alapvető fontosságú tehát a méhészek munkája, elmaradása ugyanis a méhek számának további csökkenéséhez vezethet. Azonban egyre több méhész döntött úgy, hogy a méhészeti termékek piacán jelentkező nehézségek miatt leállítja a termelést – hívta fel a figyelmet.</p>
      <p>A miniszter közlése szerint a méhészeti termékeket tekintve az Európai Unió (EU) csak félig önellátó, évente több százezer tonna importra szorul. Az unión kívüli – főleg Kínából származó – méz gyakran rosszabb minőségű, de mindenképpen jóval olcsóbb. Az európai méhészek, akik magasabb színvonalon és szigorúbb élelmiszer-biztonsági szabályok szerint termelnek, nem képesek versenyezni ezekkel az árakkal, nem képesek a méz előállítására megélhetésüket garantáló áron. A méhészeknek ez esetben másik jövedelemforrást kell keresniük, ami a méhcsaládok további csökkenésével járhat – vélte.</p>
      <p>Kiemelte azt is, hogy Magyarországon a méhészeti ágazat jövedelmezősége 50 százalékkal csökkent az előző öt év átlagához képest, a tendencia pedig valószínűleg tovább folytatódik. Az EU szabadkereskedelmi megállapodásai alapján az unión kívüli országoknak nyújtott mézkoncessziók pedig tovább növelik az importnyomást.</p>
      <p>“Ha az Európai Unió fenn kívánja tartani az európai méhészeti ágazatot, fel kell ismernie annak hasznosságát, és sokkal nagyobb jelentőséget kell tulajdonítania magának a méhészetnek, mint termékeinek” – szögezte le az agrárminiszter.</p>
      <p>Aláhúzta: Magyarország ezzel összefüggésben számos javaslatot terjesztett elő, amelyek rövid távon nyújtanának segítséget. Ezek között szerepel egyebek mellett a fogyasztók megfelelő tájékoztatása a különböző termékek eredetéről, a tényleges származási ország feltüntetésével.</p>
      <p>Fontos az is, hogy a nemzeti méhészeti programok forrásait olyan tevékenységekre használják fel, amelyek közvetlenül vagy közvetve a méhek egészségére irányulnak. Hozzátette, a régi felszerelések használata jelentősen hozzájárul a kedvezőtlen egészségügyi feltételek kialakulásához, a méhészek azonban nem tudják modernizálni alacsonyan jövedelmező vállalkozásaikat.</p>
      <p>Kijelentette továbbá, hogy nagyobb rugalmasságra van szükség a közös agárpolitika (KAP) következő időszakában annak érdekében, hogy a tagállamok képesek legyenek a források átcsoportosítására egyéb ágazati programokba.</p>
      <p>Végezetül az Európai Bizottságnak elemeznie és értékelnie kell a rendelkezésre álló kutatások eredményét, és meg kell vizsgálnia a méhcsaládok csökkenő számának okait. A megállapítások fényében pedig javaslatot kell tennie a jelenlegi méhészeti válság kezelésére – tette hozzá írásában az agrárminiszter.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-europai-szinten-is-meghatarozo-a-magyar-ludtermeles/">Európai szinten is meghatározó a magyar lúdtermelés</a>
        </li>
        <li>
          <a href="https://www.lokal.hu/2019-10-fiatal-gazdalkodoknak-hirdet-ingyenes-vallalkozoi-programot-a-nak/">Fiatal gazdálkodóknak hirdet ingyenes vállalkozói programot a NAK</a>
        </li>
        <li>
          <a href="https://www.lokal.hu/2019-10-a-magyar-mezogazdasag-erosodik/">A magyar mezőgazdaság erősödik</a>
        </li>
        <li>
          <a href="https://www.lokal.hu/2019-10-nagy-istvan-a-fiatalok-bekapcsolodasa-az-agrariumba-nelkulozhetetlen/">Nagy István: A fiatalok bekapcsolódása az agráriumba nélkülözhetetlen</a>
        </li>
        <li>
          <a href="https://www.lokal.hu/2019-09-1200-hektar-allami-folddel-segiti-a-kormany-a-hatranyos-helyzetu-telepulesek-lakoit/">1200 hektár állami földdel segíti a kormány a hátrányos helyzetű települések lakóit</a>
        </li>
      </ul>
    </article>
  </body>
</html>