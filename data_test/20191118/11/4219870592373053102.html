<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/beograd.74.html:830843-Kada-fekalije-i-voda-narastu-mi-nemamo-grejanja-Neizdrzive-muke-stanara-u-naselju-Brace-Jerkovic"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T11:02:00+00:00"/>
    <meta property="og:title" content="&quot;Kada fekalije i voda narastu, mi nemamo grejanja&quot;: Neizdržive muke stanara u naselju Braće Jerković"/>
    <meta property="og:description" content="Problematična podstanica ulaza od 185 DO 189 u Braće Jerković. Stanari vrlo često ostanu i bez tople vode u kuhinjama"/>
  </head>
  <body>
    <article>
      <h1>"Kada fekalije i voda narastu, mi nemamo grejanja": Neizdržive muke stanara u naselju Braće Jerković</h1>
      <address><time datetime="2019-11-18T11:02:00+00:00">18 Nov 2019, 11:02</time> by <a rel="author">A. E. - Š. M.</a></address>
      <p>
        <b>Problematična podstanica ulaza od 185 DO 189 u Braće Jerković. Stanari vrlo često ostanu i bez tople vode u kuhinjama</b>
      </p>
      <p>STANARI zgrada u Ulici braće Jerković 185-189 tvrde da godinama unazad imaju problem sa izlivanjem fekalija u zajedničkoj podstanici, zbog čega im je, kako kažu, često isključeno grejanje, a ponekad ostanu i bez tople vode. Kako za "Novosti" ističu iz JP "Gradsko stambeno", oni u ovim zgradama redovno odgovaraju na pozive, obavljaju sve aktivnosti iz domena njihove nadležnosti, a poslednjih dana su učestalo bili angažovani.</p>
      <p>Prema rečima žitelja ulaza 189, u kojem ima 48 stanova, problemu, koji ih decenijama muči, ne nazire se kraj. Takođe, stanari iz susednog ulaza, zbog izlivanja fekalija, povremeno ostaju bez grejanja i tople vode u kuhinji, dok je u kupatilu uvek ima.</p>
      <p>- Smrad je nekada nesnosan i u stanovima u ulazu 189 je često nepodnošljivo.</p>
      <p>Pokušavamo godinama da rešimo problem, ali kao da ne postoji volja i dobra koordinacija nadležnih službi - ogorčeno za "Novosti" kažu stanari višespratnice. - Prošle nedelje, kad je svuda radilo grejanje, u broju 185 su sve prostorije u stanovima bile hladne, a takvi povremeni "ispadi" traju godinama. Pošto su sve pumpe za grejanje i toplu vodu za ova tri ulaza u istoj podstanici, kod ulaza u 189, kada fekalije i voda narastu, mi nemamo grejanja. Ovo je neizdrživo.</p>
      <p>
        <i>
          <b>Pročitajte i: </b>
        </i>
        <a href="https://www.novosti.rs/vesti/beograd.74.html:830440-Sanacija-zgrada-sredstvima-iz-budzeta-opstine-evo-koja-dokumenta-stanari-treba-da-pripreme">Sanacija zgrada sredstvima iz budžeta opštine, evo koja dokumenta stanari treba da pripreme</a>
      </p>
      <p>Za "Novosti", međutim, iz JP "Gradsko stambeno" tvrde da su uzrok za pojavu vode u jednom delu podstanice, koja se dugo pojavljuje, zasada otklonili.</p>
      <figure>
        <img src="http://www.novosti.rs/upload/images/2019b//11/17n/bg-brace-jerkovica-foto-v-d.jpg"/>
      </figure>
      <p>Budući da sva tri ulaza imaju svoje upravnike, nameće se utisak da je i njihov rad nekoordiniran.</p>
      <p>NELEGALNI PRIKLjUČAK</p>
      <p>PO NOVOM zahtevu stanara, naša ekipa je bila na terenu. Primećeno je da se u donjem nivou nalazi voda dubine od 20 do 30 centimetara. Takođe je primećen nelegalni kuhinjski priključak od stana iznad, koji je povezan sa kišnom vertikalom, van svih pravila struke - kažu u "Gradskom stambenom". - Voda je iscrpljena, a problem privremeno rešen. Uradili smo sve što je u našoj nadležnosti, ali taj priključak koči trajnu sanaciju, i potrebno je da se što pre ukloni.</p>
      <related>
        <h4>Srodne vesti</h4>
        <a href="http://www.novosti.rs/vesti/beograd.74.html:828978-Popodnevnoj-skolskoj-smeni-u-Velikom-Mokrom-Lugu-sleduje-smrzavanje-Grejanje-radi-samo-dok-je-domar-tu"/>
        <a href="http://www.novosti.rs/vesti/beograd.74.html:828349-Napolju-toplo-unutra-hladno-Zasto-prethodna-dva-dana-nije-bilo-grejanja-u-prestonici"/>
        <a href="http://www.novosti.rs/vesti/beograd.74.html:828300-Kosava-oduvala-smog-Beogradjani-konacno-disu-vazduh-odlicnog-kvaliteta"/>
        <a href="http://www.novosti.rs/vesti/beograd.74.html:827420-Automat-i-muzika-umesto-operatera-Hladni-radijatori-usijali-telefone-Beoelektrana"/>
        <a href="http://www.novosti.rs/vesti/beograd.74.html:824184-Bolje-kad-samo-upravnik-pozove-Kako-prijaviti-kvar-na-grejanju"/>
      </related>
    </article>
  </body>
</html>