<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/utsetter-lansering-av-ny-podkast-toppliste/"/>
    <meta property="og:site_name" content="Kampanje"/>
    <meta property="article:published_time" content="2019-11-18T11:36:35+00:00"/>
    <meta property="og:title" content="Utsetter lansering av offisiell podkast-toppliste til etter nyttår"/>
    <meta property="og:description" content="- Lista er i test akkurat nå, men vi fant ut at det var best å lansere over nyttår, i stedet for i desember, sier podkast-sjef Vilde Hjort Batzer."/>
  </head>
  <body>
    <article>
      <h1>Utsetter lansering av offisiell podkast-toppliste til etter nyttår</h1>
      <address><time datetime="2019-11-18T11:36:35+00:00">18 Nov 2019, 11:36</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Lista er i test akkurat nå, men vi fant ut at det var best å lansere over nyttår, i stedet for i desember, sier podkast-sjef Vilde Hjort Batzer.</b>
      </p>
      <p>Det er to år siden NRK og podkastsjef Vilde Hjort Batzer<a href="https://kampanje.com/link/0579b33f9a544074b71a41878ea9b70b.aspx"><b> tok initiativ til å samle bransjen</b></a> rundt en offisiell valuta for podkast-lytting, men arbeidet med å få på plass en ny toppliste har tatt tid.</p>
      <p>Møtene har pågått siden 2017, og i april i år ble styregruppen formelt stiftet. Den består av NRK, P4-gruppen, Bauer, Schibsted (som representerer alle som benytter Acast-plattformen) og Moderne Media (som representerer Podspace-plattformen).</p>
      <p>- Vi ønsker at alle norske podkaster skal måles, og da må de tekniske plattformene tilslutte seg, sier Vilde Hjort Batzer til Kampanje.</p>
      <p>Planen var å lansere den offisielle lista i høst, men nå er det bestemt at den i stedet skal lanseres 14. januar.</p>
      <p>- Lista er i test akkurat nå, men vi fant ut at det var best å lansere over nyttår, i stedet for i desember, sier Hjort Batzer.</p>
      <p>- Har arbeidet vært mer utfordrende enn dere hadde trodd?</p>
      <p>- Det har vært et veldig bra samarbeid, men det som har vært vanskelig er at alle publiserer filene sine på forskjellige tekniske plattformer. Den store jobben er å hente ut tall og sammenligne tall. Det er rett og slett et veldig komplisert stykke arbeid, sier hun.</p>
      <p>Nå skal imidlertid alt være på plass før lanseringen i janur.</p>
      <p>- Det er løst, så nå sjekker man alt i en testfase for å sikre at det ikke oppstår noen feil.</p>
      <p>- Var du forberedt på at dette kom til å ta så lang tid da du begynte?</p>
      <p>- Vi skjønte fort at det ville ta tid da vi begynte å dykke i kompleksiteten. Svenskene brukte to år og målet var å slå dem. Det klarte vi så vidt ikke.</p>
      <p>I Sverige har Sveriges Annonsörer, Sveriges Radio, MTG Sverige, Acast og Bauer Media gått sammen om podkast-listen Poddindex, som ble for to år siden. Den ble <a href="https://www.resume.se/marknadsforing/data/sifo-tar-over-kia-index-och-poddindex-fran-sveriges-annonsorer/"><b>nylig kjøpt</b></a> av Kantar, som også står bak den norske målingen.</p>
      <p>
        <b>Les også: <a href="https://kampanje.com/link/1e6f2fec485646a49ca2e2262e099197.aspx">NRK kaster seg inn i den daglige nyhetskampen på podkast - Ragna Nordenborg blir programleder</a></b>
      </p>
    </article>
  </body>
</html>