<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/12-rabotnici-ot-nelegalnata-fabrika-za-cigari-do-Plovdiv-poluchiha-prisudi-914687"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T11:28:00+00:00"/>
    <meta property="og:title" content="12 работници от нелегалната фабрика за цигари до Пловдив получиха присъди"/>
    <meta property="og:description" content="Специализираният наказателен съд наложи наказания на 12 от работниците в разкритата през юли 2019 г...."/>
  </head>
  <body>
    <article>
      <h1>12 работници от нелегалната фабрика за цигари до Пловдив получиха присъди</h1>
      <address>
        <time datetime="2019-11-18T11:28:00+00:00">18 Nov 2019, 11:28</time>
      </address>
      <p>Специализираният наказателен съд наложи наказания на 12 от работниците в разкритата през юли 2019 г. нелегална фабрика за цигари в пловдивското село Труд, след като одобри сключените от тях споразумения с прокуратурата. Четирима от обвинените по делото българи, които се признаха за виновни, получиха ефективни присъди, съответно на 1 година, 1 година и 2 месеца, а двама - по 1 година и 3 месеца "лишаване от свобода“ при първоначален общ режим. Те са заемали най-ниските нива в йерархията на престъпната група – пазач, доставчик на храна за работниците, както и техническа поддръжка на помещенията.</p>
      <p>Осемте наети в производството чужденци – седем украинци и един молдовец, също се признаха за виновни и се споразумяха на условни наказания от 3 години "лишаване от свобода“ с 5-годишен изпитателен срок, както и лишаване от права. Разследването срещу тримата основни участници в групата (български граждани), организирали нелегалното производство, продължава. Срещу тях предстои бъде изготвен обвинителен акт и внесен в Специализирания наказателен съд.</p>
      <p>На 4 юли 2019 г., по време на действията по разследването на Специализираната прокуратура и ГДБОП в нелегалната фабриката бе намерена и иззета готова продукция за около 3 млн. лева, половината от която натоварена в камион и подготвена за експедиция. Разследването установи, че организираното производство на нелегални цигари в Труд няма аналог до момента.</p>
      <p>Във фабриката са били инвестирани близо 10 млн. лева, а пласирането на готовата продукция е ощетявало бюджета с между 15 и 20 млн лв. месечно в продължение на една година. В близкото село Ръжево Конаре бе открит и цехът на фабриката, където е бил нарязван тютюнът за нелегалните цигари.</p>
      <figure>
        <iframe src="https://www.youtube.com/embed/pN9ZRyBMjfQ" width="640" height="360" data-service="Youtube" scrolling="no"/>
      </figure>
    </article>
  </body>
</html>