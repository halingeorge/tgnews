<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717708/%D8%B4%D9%86%D8%A7%D8%B3%D8%A7%DB%8C%DB%8C-%D8%B3%D9%84%D9%88%D9%84-%D8%A7%DB%8C%D9%85%D9%86%DB%8C-%D9%85%D8%AE%D8%B5%D9%88%D8%B5%DB%8C-%DA%A9%D9%87-%D8%AF%D8%B1-%D8%A7%D9%81%D8%B1%D8%A7%D8%AF-%D8%A8%D8%A7%D9%84%D8%A7%DB%8C-%DB%B1%DB%B1%DB%B0-%D8%B3%D8%A7%D9%84-%DB%8C%D8%A7%D9%81%D8%AA-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:53:22+00:00"/>
    <meta property="og:title" content="شناسایی سلول ایمنی مخصوصی که در افراد بالای ۱۱۰ سال یافت می‌شود"/>
    <meta property="og:description" content="یک مطالعه جدید نشان داده است که افراد بالای ۱۱۰ سال دارای تعداد بالایی از سلول‌های ایمنی خاص هستند که در افراد جوان‌تر به ندرت یافت می‌شود."/>
  </head>
  <body>
    <article>
      <h1>شناسایی سلول ایمنی مخصوصی که در افراد بالای ۱۱۰ سال یافت می‌شود</h1>
      <address><time datetime="2019-11-18T11:53:22+00:00">18 Nov 2019, 11:53</time> by <a rel="author">مسعود جعفرشعار</a></address>
      <p>یک مطالعه جدید نشان داده است که افراد بالای ۱۱۰ سال دارای تعداد بالایی از سلول‌های ایمنی خاص هستند که در افراد جوان‌تر به ندرت یافت می‌شود.</p>
      <p><b>به گزارش ایسنا و به نقل از گیزمگ، </b>از نظر آماری بعید است که بیشتر ما هرگز به تولد ۱۱۰ سالگی خود برسیم، بنابراین دانشمندان مجذوب تعداد معدودی از افرادی شده‌اند که موفق به انجام این کار شده‌اند.</p>
      <p>محققان در یک مطالعه جدید به سیستم ایمنی افرادی که به این سن رسیده‌اند، نگاه کردند و دریافتند که تعداد زیادی از نوع خاصی از سلول‌های ایمنی در بدن این افراد وجود دارد که در بدن افراد جوان و سالم نیز نادر است.</p>
      <p>حتی در دنیای طب مدرن کنونی نیز رسیدن به سن بالای ۱۱۰ سال بسیار نادر هستند و تخمین‌ها می‌گویند در سراسر جهان کمتر از ۱۰۰۰ نفر به این سن رسیده یا آن را رد کرده‌اند. مطالعات قبلی نشان داده‌اند که افرادی که به این سن می‌رسند معمولا در کل زندگی خود دچار بیماری‌هایی مانند سرطان یا انواع عفونت‌ها نمی‌شوند.</p>
      <p>بنابراین برای مطالعه جدید، محققان مرکز "RIKEN" و دانشگاه "کیو"(Keio) به بررسی سیستم ایمنی بدن این افراد و مقایسه آن با افراد جوان پرداختند. آنها بیش از ۴۰ هزار سلول از هفت فرد بالای ۱۱۰ سال و حدود ۲۰ هزار سلول از پنج گروه کنترل در سنین ۵۰ تا ۸۰ سال گرفتند.</p>
      <p>چند تفاوت عمده بین سلول‌های ایمنی بدن افراد بالای ۱۱۰ سال و سلول‌های گروه کنترل وجود داشت. افراد مسن‌تر یعنی آنهایی که برای مبارزه با پاتوژن‌ها آنتی‌بادی تولید می‌کنند، سلول‌های B کمتری داشتند، اما تقریباً به همان تعداد سلول‌های T وجود داشت که سربازان پیاده نظام سیستم ایمنی بدن هستند.</p>
      <p>اما غافلگیری واقعی این بود که افراد پیر در مقایسه با گروه کنترل، سطح بسیار بالاتری از یک نوع خاص از سلول T داشتند.</p>
      <p>سلول‌های سیتوتوکسیک(Cytotoxic) یا "لنفوسیت تی کشنده" سلول‌های دیگر را می‌کشند و در حالی که آنها بین ۱۰ تا ۲۰ درصد از کل سلول‌های T در گروه کنترل را تشکیل می‌دادند، حضور تقریباً ۸۰ درصدی در سلول‌های T بدن افراد پیر داشتند.</p>
      <p>سلول T سمی یا لنفوسیت T سمی یا سلول T کشنده یا سلول CD۸+ T(cytotoxic T cell یا killer T cell یا Tc cells) یکی از انواع لنفوسیت تی و نوعی گلبول سفید است که سلول‌های سرطانی، سلول‌هایی که آلوده شدند(مخصوصاً به وسیله ویروس)، یا سلول‌هایی که به شکلی دیگر آسیب دیده‌اند را می‌کشد.</p>
      <p>در بیماری ایدز، یک سلول CD۸+ T سالم هر چند که ویروس HIV را از بین نمی‌برد، اما باعث می‌شود بیماری با سرعت کمتری پیشرفت کند و بهتر بتوان بیماری را شناسایی کرد.</p>
      <p>اما جالب‌تر جایی بود که این سلول‌های ویژه از آن آمده‌اند. به طور معمول سلول‌های سیتوتوکسیک دارای نشانگر معروف به CD۸ هستند، در حالی که سایرین با نشانگر CD۴ هستند. فرض اصلی محققان این بود که افراد پیر باید سلول‌های مثبت CD۸ بیشتری داشته باشند، اما این طور نبود. در عوض به نظر می‌رسد که سلول‌های مثبت CD۴ آنها به سیتوتوکسیک CD۸ تبدیل شده است.</p>
      <p>سپس محققان سلول‌های افراد جوان‌تر را مورد بررسی قرار دادند و دریافتند که سلول‌های CD۴ نسبتاً کمی دارند. این نشان می‌دهد که افراد پیر در واقع با مراحل منحصر به فرد اواخر پیری سازگار شده‌اند.</p>
      <p>محققان با بررسی دقیق‌تر سلول‌های خونی دو فرد بالای ۱۱۰ سال دریافتند که این سلول‌ها از یک سلول قدیمی ایجاد شده‌اند.</p>
      <p>البته با توجه به تعداد اندک گروه آزمایش، مطالعات و کارهای بیشتری لازم است انجام شود. اما به طور کلی این مطالعه به ایجاد یک تصویر کامل‌تر از سلامتی در پیری کمک می‌کند.</p>
      <p>"پیرو کارنینچی" نویسنده اصلی این تحقیق می‌گوید: سلول‌های مثبت CD۴ معمولاً با تولید سیتوکین کار می‌کنند، در حالی که سلول‌های مثبت CD۸ سیتوتوکسیک هستند و ممکن است که ترکیب این دو ویژگی باعث شود این افراد به شکل خاصی سالم باشند. ما معتقدیم که این نوع سلول‌ها که در اکثر افراد جوانتر بسیار نادر است، برای مبارزه با تومورها مفید هستند و می‌تواند برای سیستم ایمنی بدن مهم باشد. این کشف هیجان انگیز است، زیرا به ما بینش جدیدی می‌دهد که چگونه افرادی که زندگی بسیار طولانی دارند، می‌توانند خود را از شرایطی مانند عفونت و سرطان محافظت کنند.</p>
      <p>این تحقیق در مجله PNAS منتشر شده است.</p>
      <p>انتهای پیام</p>
    </article>
  </body>
</html>