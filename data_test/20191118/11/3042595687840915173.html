<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/dansk-tv-stjerne-med-sjokkavsloring/71831500"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T11:58:05+00:00"/>
    <meta property="og:title" content="Dansk tv-stjerne med sjokkavsløring"/>
    <meta property="og:description" content="Venter barn med tidligere barnepike kort tid etter bruddnyheten om kona Christina Ibsen Meyer."/>
  </head>
  <body>
    <article>
      <h1>Dansk tv-stjerne med sjokkavsløring</h1>
      <h2>Venter barn med tidligere barnepike kort tid etter bruddnyheten om kona Christina Ibsen Meyer.</h2>
      <address><time datetime="2019-11-18T11:58:05+00:00">18 Nov 2019, 11:58</time> by <a rel="author">Martine Johansen</a></address>
      <p>Danske Niels Christian Meyer (54), best kjent under navnet «Bubber», er en av Danmarks mest kjente programledere og har blant annet vært å se i barneprogrammene «Bubbers Badekar» og «Snurre Snups Søndagsklub».</p>
      <p>54-åringen har også medvirket i en rekke dokumentarprogrammer, deriblant «Danmark ifølge Bubber» og «Bubber og B.S».</p>
      <p>I forrige uke fikk han massiv oppmerksomhet da han avslørte at det er slutt med kona Christina Ibsen Meyer etter 28 års ekteskap. Nyheten delte programlederen i et intervju med avisa <a href="https://ekstrabladet.dk/flash/dkkendte/gaar-fra-konen-venter-barn-med-ny-kvinde/7874091">Ekstra Bladet</a>.</p>
      <p>
        <b>- Jeg har verken krefter eller overskudd til å snakke med pressen om det her. Det er en meget privat sak, og det er mennesker som står meg nær som er berørt av det, forklarte 54-åringen som har tre voksne barn med ekskona.</b>
      </p>
      <figure>
        <img src="https://dbstatic.no/71831783.jpg?imageId=71831783&amp;x=0&amp;y=0&amp;cropw=100&amp;croph=97.308488612836&amp;width=643&amp;height=941"/>
        <figcaption><b>HVER TIL SITT:</b> Her er Bubber avbildet sammen med ekskona Christina Ibsen Meyer i 2016. Foto: Jens Nørgaard Larsen/NTB Scanpix Vis mer</figcaption>
      </figure>
      <p>Samtidig som programlederen avslørte bruddet, kom det også fram at han venter barn med en ny kvinne, men han valgte den gang å holde kortene tett til brystet om hvem hans nye utkårede er.</p>
      <h3>Hadde ikke sett det komme</h3>
      <p>I et nytt intervju med <a href="https://ekstrabladet.dk/flash/dkkendte/bubber-afsloerer-har-gjort-barnepigen-gravid/7876545">Ekstra Bladet </a>river tv-stjerna like så godt av plasteret og avslører hvem det er han venter barn med. Bakgrunnen er at det har blitt delt flere private bilder fra en bursdag hvor han og den gravide kvinnen er avbildet sammen.</p>
      <p>
        <b>- Det er ikke fordi jeg vil holde det hemmelig. Jeg vil ikke stå der og si at det ikke er henne når bildene finnes der ute. Jeg kan bekrefte at det er henne, at hun heter Signe, er 41 år og at hun venter vårt felles barn, forteller 54-åringen til den danske avisa.</b>
      </p>
      <p>Bubber ønsker ikke å fortelle hva Signe heter til etternavn, ei heller hva hun arbeider med.</p>
      <p>Videre i intervjuet kommer det likevel fram nokså oppsiktsvekkende opplysninger om at tv-profilens nye kjæreste tidligere har vært barnepike for 54-åringens barn.</p>
      <p>- Hun har vært i huset vårt og kjenner barna våre, hun har hatt en funksjon hvor hun har passet barna våre. Hun har tidligere vært barnepike, men har aldri vært ansatt på kontrakt eller liknende. Men, jeg har nærmest ikke sett henne på 20 år - bare i familiesammenhenger i ny og ne, men det har aldri vært noe som helst, fortsetter tv-profilen.</p>
      <h3>Vet ikke hva slags forhold de har</h3>
      <p>54-åringen påpeker at han ikke hadde sett det komme, men at han møtte Signe i en fase i livet hvor han var frustrert, og hvor han hadde slitt med ulike ting - og forklarer at det bare skjedde.</p>
      <p>Han vet heller ikke noe om hva slags forhold de to skal ha til hverandre i framtida.</p>
      <p>- Det vet vi ikke enda, hva vi er. Det må framtida vise. Akkurat nå handler det om henne, og min familie, som dette selvfølgelig ikke har vært en hemmelighet for. Det er ikke nytt for dem, men de er de viktigste oppi det hele.</p>
      <p>54-åringen understreker at skilsmissen til Christina Ibsen Meyer ikke har noe med Signe å gjøre.</p>
      <h3>Innrømmet utroskap</h3>
      <p>Ifølge Ekstra Bladet er det langt fra første gang det har vært problemer i tv-profilens ekteskap. Han har tidligere vært åpen om at han har vært utro mot kona med en ballettdanser.</p>
      <p>- På et tidspunkt trakk jeg henne til side og kysset henne, og så tenkte jeg at det var veldig deilig, fortalte 54-åringen i tv-programmet «Danmark ifølge Bubber» og «Stjernene på slottet».</p>
      <p>Affæren skal ha ført til at Bubber fikk et ultimatum av kona som hadde pakket med seg alle tingene sine og tok med seg parets felles datter, Sofia.</p>
      <p>- Det lå en post it-lapp på kjøkkenbordet, hvor hun skrev: «jeg bor ikke her lengre», og så sto det: «her er nummeret til en psykolog, ikke ring meg før du har snakket med psykologen», fortalte tv-profilen videre.</p>
      <p>Hendelsen skal ha vært en øyeåpner for Bubber som forklarte at han for første gang innså at han kunne miste alt han tidligere bare hadde tatt for gitt.</p>
      <p>
        <b>- Jeg ble sjokkert over hvor sårbar jeg var og hvor lett det er å miste noe som er vanskelig å bygge opp, fortsatte han.</b>
      </p>
      <p>Ekstra Bladet opplyser at de har vært i kontakt med Christina Ibsen Meyer som ikke ønsker å kommentere skilsmissen eller eksmannens relasjon til Signe.</p>
    </article>
  </body>
</html>