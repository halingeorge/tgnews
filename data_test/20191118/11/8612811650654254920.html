<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/uttar-pradesh/news/father-brutally-murdered-daughter-for-honor-262492"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-18T11:31:31+00:00"/>
    <meta property="og:title" content="पिता ने इज्जत की खातिर बेटी की बेरहमी से की हत्या"/>
    <meta property="og:description" content="फिरोजाबादः उत्तर प्रदेश के फिरोजाबाद जिले में एक पिता ने अपनी 22 वर्षीय बेटी की इज्जत की खातिर हत्या कर दी है। कथित तौर पर पश्चिमी उत्तर प्रदेश में बीते 18 महीनों में ऑनर किलिंग का यह 23वां मामला है।"/>
  </head>
  <body>
    <article>
      <h1>पिता ने इज्जत की खातिर बेटी की बेरहमी से की हत्या</h1>
      <address><time datetime="2019-11-18T11:31:31+00:00">18 Nov 2019, 11:31</time> by <a rel="author">Ankit</a></address>
      <p>फिरोजाबादः उत्तर प्रदेश के फिरोजाबाद जिले में एक पिता ने अपनी 22 वर्षीय बेटी की इज्जत की खातिर हत्या कर दी है। कथित तौर पर पश्चिमी उत्तर प्रदेश में बीते 18 महीनों में ऑनर किलिंग का यह 23वां मामला है।</p>
      <p>यह घटना रविवार की है। परिवार के सभी सदस्य गुरुग्राम गए हुए थे और बेटी अपने पिता के साथ घर पर अकेली थी। जसराना पुलिस थाने के प्रभारी, गिरीश चंद्र गौतम के अनुसार, आरोपी पिता हरिवंश कुमार ने अपना अपराध स्वीकार कर लिया है।</p>
      <p>एसएचओ ने आगे कहा, ‘‘पूछताछ के दौरान आरोपी ने बताया कि पहले उसने अपनी बेटी को बिजली का झटका दिया और फिर उसके गले को चाकू से रेत दिया। अपराध में इस्तेमाल किए गए हथियार को भी पुलिस ने बरामद कर लिया है।’’</p>
      <p>कुमार को अपनी बेटी पूजा का रिश्ता उसकी ही जाति के पड़ोस में रहने वाले गजेंद्र के साथ मंजूर नहीं था। स्नातकोत्तर तक की पढ़ाई कर चुकी पूजा अपने पांच भाई-बहनों में सबसे छोटी थी। उसके भाई योगेश ने अपने पिता के खिलाफ हत्या की शिकायत दर्ज कराई है।</p>
      <p>घटना के समय पीड़िता की मां और उसके तीन भाई गुरुग्राम गए हुए थे, जबकि उसका चौथा भाई एक दूसरे घर में रहता है। पुलिस अधिकारी ने बताया, ‘‘पिता ने पूजा को देर रात घर के बाहर मिलने आए गजेंद्र से बात करते हुए देख लिया था। उसके घर वापस आने के बाद आरोपी पिता ने पहले उसे बिजली का झटका दिया और फिर उसका गला रेता।’’<br/> </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Father brutally murdered daughter for honor</p>
    </article>
  </body>
</html>