<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640477/%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D9%88%D8%A7%DA%A9%DB%8C%D9%86-%D9%81%DB%8C%D9%86%DB%8C%DA%A9%D8%B3-%D8%AC%D9%88%DA%A9%D8%B1-%D8%AC%D8%AF%DB%8C%D8%AF-%D8%B3%DB%8C%D9%86%D9%85%D8%A7-%7B%D9%82%D8%B3%D9%85%D8%AA-%D8%A7%D9%88%D9%84%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T11:51:00+00:00"/>
    <meta property="og:title" content="بهترین بازی‌های واکین فینیکس، جوکر جدید سینما {قسمت اول}"/>
    <meta property="og:description" content="منتقدان، چه آن‌هایی که عاشق فیلم شدند و چه آن‌هایی که چندان فیلم را دوست نداشتند، همگی متفق‌القول بازی واکین فینیکس را در نقش جوکر ستایش کردند."/>
  </head>
  <body>
    <article>
      <h1>
        <a href="https://www.bultannews.com/fa/news/640477/%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D9%88%D8%A7%DA%A9%DB%8C%D9%86-%D9%81%DB%8C%D9%86%DB%8C%DA%A9%D8%B3-%D8%AC%D9%88%DA%A9%D8%B1-%D8%AC%D8%AF%DB%8C%D8%AF-%D8%B3%DB%8C%D9%86%D9%85%D8%A7-%7B%D9%82%D8%B3%D9%85%D8%AA-%D8%A7%D9%88%D9%84%7D">بهترین بازی‌های واکین فینیکس، جوکر جدید سینما {قسمت اول}</a>
      </h1>
      <h2>منتقدان، چه آن‌هایی که عاشق فیلم شدند و چه آن‌هایی که چندان فیلم را دوست نداشتند، همگی متفق‌القول بازی واکین فینیکس را در نقش جوکر ستایش کردند.</h2>
      <address><time datetime="2019-11-18T11:51:00+00:00">18 Nov 2019, 11:51</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر:</b> فیلم <b>جوکر</b> ساخته‌ی<b> تاد فیلیپس</b> با حضور<b> واکین فینیکس</b> (که نامش<b> خواکین</b> هم خوانده می‌شود) در نقش اول در حال اکران جهانی است. فیلم برنده‌ی <b>شیر طلای جشنواره‌ی ونیز</b> شد و برای اولین بار است که یک فیلم ابرقهرمانی گزینه‌ای جدی برای رقابت‌ <b>اسکار</b> و فصل جوایز سینمایی به شمار می‌رود.<br/><br/>به گزارش بولتن نیز به نقل از دیجی کالا مگ، منتقدان، چه آن‌هایی که عاشق فیلم شدند و چه آن‌هایی که چندان فیلم را دوست نداشتند، همگی متفق‌القول بازی واکین فینیکس را در نقش جوکر <b>ستایش</b> کردند. فیلمی که درباره‌ی <b>یکی از مشهورترین ضدقهرمانان تاریخ سینما</b> ساخته شده است.<br/><br/>فیلم به دلیل<b> تم</b> <b>نیهیلیستی</b> و <b>پوچ‌گرایانه‌ای</b> که دارد باعث حرف و حدیث‌های زیادی شده است. فیلم شبیه یک اثر کلاسیک ابرقهرمانی نیست. از آن‌هایی که قهرمانان‌شان مثلا<b> «آکوامن»</b> یا <b>«بتمن»</b> یا <b>«واندروومن»</b> هستند. تنها شباهت<b> «جوکر»</b> به آن‌ها آرم کمیک‌بوک‌های<b> DC</b> است. به جایش فیلمی است که به درد مطالعه‌ی یک کاراکتر می‌خورد. شخصیتی که به نظر می‌رسد از<b> تروما</b> و<b> زخم‌های روانی کودکی‌اش</b> ضربه خورده است و حالا از لحاظ روانی ثبات ندارد.<br/><br/><b>تاد فیلیپس</b> در گفت‌وگوهای گوناگون از نقش<b> واکین فینیکس</b> در به ثمر رسیدن فیلم <b>«جوکر»</b> گفته است. گویا فینیکس پیشنهادات زیادی سر صحنه می‌داده و فیلیپس می‌گوید: «سخت است که بگویید یک بازیگر، به خصوص بازیگری مثل<b> واکین فینیکس</b>، چه‌طور می‌تواند با حضورش باعث ارتقا و بهتر شدن هر صحنه بشود. فقط باید نسخه‌ی اول فیلمنامه جلوی رویتان باشد تا ببینید که این بازیگر چه چیزهایی به این شخصیت اضافه کرده است. او مرا به راه‌های گوناگون شگفت‌زده می‌کرد. گاهی بعد از گرفتن یک سکانس به سمت فیلمبردارمان برمی‌گشتم و می‌گفتم: دیدی چه کار کرد؟ نفس‌گیر بود.»<br/><br/>در این مطلب با بهترین بازی های بازیگری که در مهم‌ترین فیلم این روزها نقش اصلی را ایفا کرده است، آشنا می شوید.<br/><br/><b>سر به راه باش</b>   <br/><b>عنوان اصلی: Walk the Line</b><br/><b>کارگردان: جیمز منگولد</b><br/><b>امتیاز متاکریتیک: ۷۲ از ۱۰۰</b><br/><b>محصول ۲۰۰۵</b><br/><br/>و ناگهان یک جهش بزرگ در کارنامه‌ی <b>واکین فینیکس</b> رخ داد. <b>جیمز منگولد</b> فیلمی براساس زندگی‌نامه‌ی <b>جانی کش</b>، خواننده‌ی آمریکایی مشهور سبک کانتری ساخت و <b>واکین فینیکس</b> را برای بازی در نقش اصلی این فیلم بیوگرافیک انتخاب کرد. همه می‌دانند که این نقش‌ها تا چه حد منتقدپسند هستند. فینیکس برای بازی در نقش<b> جانی کش</b> در این فیلم نامزد جایزه‌ی اسکار شد. فیلم از ابتدای زندگی جانی کش در مزارع پنبه در کانزاس را به تصویر می‌کشید تا وقتی که در ممفیس به عنوان یک خواننده به شهرت رسید و در کنار <b>الویس پریسلی</b> و <b>کارل پرکینز</b> و سایر غول‌های موسیقی شروع به ضبط آهنگ کرد.<br/><br/><b>دو عاشق</b>  </p>
      <figure>
        <img src="https://www.bultannews.com/files/fa/news/1398/8/27/1198445_944.jpg"/>
      </figure>
      <p><b>عنوان اصلی: Two Lovers</b><br/><b>کارگردان: جیمز گری</b><br/><b>امتیاز متاکریتیک: ۷۴ از ۱۰۰</b><br/><b>محصول ۲۰۰۸</b><br/><br/>اولین همکاری بین<b> فینیکس</b> و <b>جیمز گری</b> که اصولا خوب با هم کنار می‌آیند و این همکاری برای هر دویشان منفعت به دنبال دارد. این درام رومانتیک در بروکلین اتفاق می‌افتد.<b> فینیکس</b> نقش<b> لئونارد</b> را بازی می‌کند که اول فیلم موقع عبور از یک پل داخل آب می‌پرد و قصد خودکشی دارد. اما نظرش عوض می‌شود. خودش را به ساحل می‌رساند و به خانه‌ی والدینش می‌رود. شریک تجاری پدرش برای شام می‌آید و <b>لئونارد</b> می‌فهمد که همه‌ی این‌ها ترتیب داده شده تا او را با دختر خانواده آشنا کنند. مدتی بعد لئونارد با همسایه‌ی جدیدشان ملاقات می‌کند و به سرعت جلب او می‌شود. دختر مشکل مواد مخدر دارد و عاشق مرد دیگری است اما <b>لئونارد</b> به این جریان اعتنایی نمی‌کند و رابطه‌ی پیچیده‌ای بین آن‌ها شکل می‌گیرد.<br/><br/><b>استاد</b>  </p>
      <figure>
        <img src="https://www.bultannews.com/files/fa/news/1398/8/27/1198440_891.jpg"/>
      </figure>
      <p><b>عنوان اصلی: The Master</b><br/><b>کارگردان: پل توماس اندرسون</b><br/><b>امتیاز متاکریتیک: ۸۶ از ۱۰۰</b><br/><b>محصول ۲۰۱۲</b><br/><br/>کار کردن با<b> پل توماس اندرسون</b> که یکی از کارگردانان برجسته‌ی قرن بیست و یکم است از خوش‌شانسی‌های <b>فینیکس</b> به حساب می‌آید. در این فیلم <b>فینیکس</b> نقش اصلی یعنی<b> فردی کوئل</b> را بازی می‌کند. مردی که کهنه‌سرباز جنگ جهانی دوم است و بعد از جنگ به دلیل ضربه‌های روانی که به او وارد شده حال خوشی ندارد. او سعی دارد خودش را با جامعه‌ی بعد از جنگ تطبیق بدهد. یک روز یکی از دوستانش بعد از خوردن نوشیدنی که <b>فردی</b> برایش درست کرده می‌میرد و<b> فردی</b> که به مسموم کردن او متهم شده فرار می‌کند. در سانفرانسیسکو با <b>لنکستر داد</b>، رهبر یک فرقه‌ی فلسفی آشنا می‌شود و تحت‌تاثیر او قرار می‌گیرد. فیلمی پیچیده که برای دومین بار <b>فینیکس</b> را نامزد دریافت جایزه‌ی اسکار کرد.<br/><br/><b>مهاجر</b>  </p>
      <figure>
        <img src="https://www.bultannews.com/files/fa/news/1398/8/27/1198444_573.jpg"/>
      </figure>
      <p><b>عنوان اصلی: The Immigrant</b><br/><b>کارگردان: جیمز گری</b><br/><b>امتیاز متاکریتیک: ۷۷ از ۱۰۰</b><br/><b>محصول ۲۰۱۳</b><br/><br/>فیلم با فیلمبرداری چشم‌نواز <b>داریوش خنجی</b> داستان دختری لهستانی به نام <b>ایوا</b> (با بازی<b> ماریون کوتیار</b>) را روایت می‌کند که در آرزوی زندگی بهتر به آمریکا رسیده است. در مرز نزدیک است او را رد کنند اما<b> برونو</b> (<b>واکین فینیکس</b>) متوجه می‌شود که او خیلی سلیس انگلیسی را حرف می‌زند و به افسر رشوه می‌دهد تا به <b>ایوا</b> مجوز ورود به آمریکا را بدهند. بعد او را به خانه‌اش می‌برد. <b>ایوا</b> می‌خواهد کار کند تا دوستش را هم بتواند نجات بدهد. کار خوشنامی در انتظارش نیست. از طرف دیگر <b>برونو</b> به او علاقمند شده و رابطه‌ی عجیب و غریبی بین‌شان شکل می‌گیرد که در نهایت قربانی اصلی آن <b>برونو</b> می‌شود.<br/><br/><b>او</b>  </p>
      <figure>
        <img src="https://www.bultannews.com/files/fa/news/1398/8/27/1198439_384.jpg"/>
      </figure>
      <p><b>عنوان اصلی:‌ Her</b><br/><b>کارگردان: اسپایک جونز</b><br/><b>امتیاز متاکریتیک: ۹۰ از ۱۰۰</b><br/><b>محصول ۲۰۱۳</b><br/><br/>یک فیلم رومانتیک عجیب و غریب با مایه‌های علمی-تخیلی که در آینده‌ای نامعلوم در لس‌آنجلس اتفاق می‌افتد. زمانی که تکنولوژی بسیار پیشرفت کرده و هر کسی می‌تواند یک دستیار صوتی هوشمند داشته باشد. <b>تئودور</b> با بازی<b> فینیکس</b> ستاره‌ی اصلی فیلم است. مردی تنها که کارش نوشتن نامه‌های شخصی به جای آدم‌هایی است که نمی‌توانند راحت نامه بنویسند. او بعد از جدایی از همسرش غمگین است و تلاش می‌کند تا شاید بتواند با زنی ملاقات کند. او یک سیستم عامل با دستیار مجازی به نام<b> سامانتا</b> می‌خرد و به تدریج عاشق<b> سامانتا</b> می‌شود و از جهان واقعی فاصله می‌گیرد تا زمانی که متوجه می‌شود<b> سامانتا</b> به عنوان هوش مصنوعی با مردان دیگری هم حرف می‌زند.</p>
    </article>
  </body>
</html>