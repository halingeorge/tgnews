<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232289/"/>
    <meta property="og:site_name" content="Українська правда"/>
    <meta property="article:published_time" content="2019-11-18T11:30:38+00:00"/>
    <meta property="og:title" content="Голова МЗС про вибори в ОРДЛО: Ніякої &quot;зради&quot; не заплановано"/>
    <meta property="og:description" content="Міністр закордонних справ України Вадим Пристайко хотів би, щоб Центральна виборча комісія обговорила і дала рекомендації, як провести законні вибори на території ОРДЛО."/>
  </head>
  <body>
    <article>
      <h1>Голова МЗС про вибори в ОРДЛО: Ніякої "зради" не заплановано</h1>
      <address>
        <time datetime="2019-11-18T11:30:38+00:00">18 Nov 2019, 11:30</time>
      </address>
      <p>Міністр закордонних справ України Вадим Пристайко хотів би, щоб Центральна виборча комісія обговорила і дала рекомендації, як провести законні вибори на території ОРДЛО.</p>
      <p>"Чим довше ми будемо обговорювати в теорії, а не шукати шляхи, як порахувати людей, які там залишилися, або як забезпечити голосування переміщених осіб і інші питання, тим довше виборів не буде. Якщо з цього не починати, то, очевидно, що ця історія не відбудеться і вибори будуть відкладені", – сказав він в інтерв'ю "<a href="https://www.rbc.ua/rus/news/vadim-pristayko-normandskom-formate-igraem-1573986829.html">РБК-Україна</a>".</p>
      <p>"Я сам можу назвати масу проблем і причин, чому цього не зробити. Я хочу, щоб професіонали зібралися і сказали: ця ситуація не є звичайною і прописаною в процедурах, але, розуміючи специфіку, ми вже почали напрацьовувати і ось є такі-то пропозиції. Ми як МЗС працюємо над цим, але ми не професіонали в проведенні виборів", – додав Пристайко.</p>
      <p>"У нас є Центрвиборчком. І ці люди замість того, щоб вдесяте розповідати нам, чому це неможливо, повинні сказати: ми сіли, поговорили, ось це можна зробити, це – складніше, це – не можна. Щоб, врешті-решт, ми вийшли на чесні й прозорі вибори, максимально можливі в цій ситуації", – заявив він.</p>
      <p>Міністр нагадав, що ОБСЄ потім має зробити висновок, чи відповідають вибори очікуванням людей, які проголосували.</p>
      <p>"Хотілося б, щоб участь у них брали всі, у тому числі переміщені особи. Можливо, для них потрібно застосувати електронне чи дистанційне голосування", – сказав Пристайко.</p>
      <p>"Як взяти, суто логістично, два мільйони людей і повернути їх? Куди повернути, якщо їхні будинки зруйновано? Вони точно хочуть повертатися? А ті, хто виїхав до Росії, Білорусі чи на заробітки в Європу, ми їх по одному будемо назад повертати? Найпростіше прикритися інструкціями і порядками і говорити, що все це неможливо, і чекати, поки воно само собою якось вирішиться", – додав він.</p>
      <p>Пристайко підтвердив, що від заявлених умов щодо виборів Україна не відступить.</p>
      <p>"Ніякої "зради" не заплановано", – сказав він.</p>
      <p>"Легко відштовхуватися від уже прийнятого рішення: БДІПЛ ОБСЄ повинні сказати, наскільки вибори були прозорі. Вони свою оцінку будують на певних умовах, у яких абсолютно чітко прописано, що має бути забезпечено на виборах, зокрема, те, про що ви говорите: ситуація з безпекою, доступ ЗМІ і т.д. Очевидно, кожен із цих критеріїв має бути забезпечений. Жодних інших планів і підкилимних домовленостей у нас немає", – додав міністр.</p>
      <p>
        <b>Передісторія:</b>
      </p>
      <ul>
        <li>1 жовтня 2019 року президент Володимир Зеленський повідомив, що Україна погодила так звану "<a href="https://www.pravda.com.ua/news/2019/10/1/7227833/">формулу Штайнмаєра</a>", за якою після законних виборів на окупованих територіях набуде чинності <a href="https://www.pravda.com.ua/news/2019/11/18/7232287/">закон про статус</a> Донбасу.</li>
        <li>Під документом <a href="https://www.pravda.com.ua/news/2019/10/2/7227876/">стоять підписи</a> представників України та Росії у ТКГ – Леоніда Кучми та Бориса Гризлова, представників ОРДО й ОРЛО – Наталі Ніконорової та Владислава Дейнего, а також представника голови ОБСЄ Мартіна Сайдіка.</li>
        <li>Зеленський наголошував: вибори на сході пройдуть лише після виведення всіх військ і за Конституцією та законами України.</li>
        <li>Згода України на "формулу Штайнмаєра" викликала протести <a href="https://www.pravda.com.ua/news/2019/10/2/7227956/">в Києві</a>, по <a href="https://www.pravda.com.ua/news/2019/10/6/7228278/">всій Україні</a> і навіть за кордоном. Проти реалізації "формули Штайнмаєра" виступили низка обласних та міських рад.</li>
        <li><a href="https://www.pravda.com.ua/news/2019/10/2/7227900/">60% українців</a> не можуть оцінити ініціативу мирного врегулювання війни на Донбасі за "формулою Штайнмаєра", 23% висловилися проти неї, а 18% – підтримали її у вересні. У жовтні 56% українців виступають <a href="https://www.pravda.com.ua/news/2019/10/11/7228830/">проти надання</a> і закріплення в Конституції "особливого статусу" окремих територій Донецької та Луганської областей</li>
        <li>10 жовтня Зеленський заявив, що закон про статус Донбасу <a href="https://www.pravda.com.ua/news/2019/10/10/7228733/">не може передбачати автономію</a> окупованих зараз територій.</li>
      </ul>
      <p>
        <b>
          <i>Знати більше <a href="https://www.pravda.com.ua/articles/2019/10/1/7227845/">Формула Штайнмаєра: Про що домовились у Мінську. Реакція</a></i>
        </b>
      </p>
      <p>
        <a href="https://www.eurointegration.com.ua/articles/2019/10/2/7101433/">
          <b>
            <i>Штайнмаєр у законі: на що погодився Київ і чи є у "формулі" вивід російських військ</i>
          </b>
        </a>
      </p>
      <related>
        <a href="https://www.pravda.com.ua/news/2019/11/18/7232287/"/>
        <a href="https://www.pravda.com.ua/news/2019/11/18/7232253/"/>
        <a href="https://www.pravda.com.ua/news/2019/11/18/7232248/"/>
      </related>
    </article>
  </body>
</html>