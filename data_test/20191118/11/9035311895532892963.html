<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/hindistan-rusya-dan-alacag-s-400-ler-icin-on-odemeyi-yapti"/>
    <meta property="og:site_name" content="euronews"/>
    <meta property="article:published_time" content="2019-11-18T11:25:08+00:00"/>
    <meta property="og:title" content="Hindistan, Rusya'dan alacağı S-400'ler için ön ödemeyi yaptı"/>
    <meta property="og:description" content="Rusya Devlet Savunma Sanayi şirketi ROSTEC CEO'su Sergey Çemezov, Hindistan'ın Rusya'dan almayı planladığı 5 adet S-400 hava savunma sisteminin ücretinin bir kısmını ödediğini duyurdu"/>
  </head>
  <body>
    <article>
      <h1>Hindistan, Rusya'dan alacağı S-400'ler için ön ödemeyi yaptı</h1>
      <address><time datetime="2019-11-18T11:25:08+00:00">18 Nov 2019, 11:25</time> by <a rel="author">Mustafa Bag</a></address>
      <p>Hindistan, Rusya'dan almayı planladığı 5 adet S-400 hava savunma sisteminin ücretinin bir kısmını ödedi.</p>
      <p>Açıklama Rusya Devlet Savunma Sanayi şirketi ROSTEC CEO'su Sergey Çemezov'dan geldi.</p>
      <p>Dubai'de düzenlenen 2019 Havacılık Fuarı'na katılan Çemezov, "Hindistan'ın ne kadar ön ödeme (avans) yaptığını söylemeyeceğim ancak ödemenin bir kısmı yapıldı." ifadesini kullandı.</p>
      <p>Rus yetkili, Moskova ile Yeni Delhi arasındaki savunma müzakerelerinin sürdüğünü ve anlaşmanın 2025'te tamamlanacağını dile getirdi.</p>
      <p>Hindistan ile Rusya, Ekim 2018'de toplam 5,4 milyar dolara değerinde beş S-400 hava savunma sistemi satışı için anlaşma <a href="https://tr.euronews.com/2018/10/05/abd-tehdidine-ragmen-rusya-ile-s-400-anlasmasi-imzalayan-hindistan-dunya-degisiyor"><b>imzalamıştı</b></a>.</p>
      <p>Hindustan Times gazetesi de adının açıklanmasını istemeyen ve S400 satışıyla ilgili gelişmeleri yakından takip eden kaynaklara dayandırdığı haberinde, Yeni Delhi'nin eylülde S-400 hava savunma sistemi için Rusya'ya 850 milyon dolar ödeme yaptığını belirtti.</p>
      <p>Gazete bu meblağın, toplam maliyetin yüzde 15'ine denk geldiğini aktardı.</p>
      <p>Rus ve Hint medyasına göre Moskova'nın teslimata 2020'de başlaması öngörülüyor.</p>
      <p>Öte yandan iki ülkenin ABD yaptırımlarından kaçınmak için alternatif ödeme modelleri üzerinde anlaştığı da kaydedildi.</p>
      <p>S-400 satış anlaşmasına, Donald Trump yönetimi şiddetle karşı çıkıyor.</p>
      <p>ABD Başkanı, daha önce yaptığı açıklamalarda Rusya ile Hindistan arasındaki söz konusu anlaşmaya karşı çıktığını dile getirmişti.</p>
      <p>Ancak silah satın almanın egemenlik hakkı olduğunu belirten Yeni Delhi, herhangi bir ülkenin kendilerine Rusya'dan askeri donanım almamalarını dikte edemeyeceğini açıklamıştı.</p>
      <p>Daha önce Türkiye'nin Rusya'dan S-400 almasına karşı çıkan Washinton yönetimi NATO müttefiki Ankara'yı F-35 savaş uçağı programından çıkarmıştı.</p>
      <p>
        <a href="https://tr.euronews.com/2019/07/12/s-300-ve-s-400-sistemlerini-dunyada-kac-ulke-kullaniyor">S-300 ve S-400 sistemlerini dünyada kaç ülke kullanıyor?</a>
      </p>
      <p>
        <a href="https://tr.euronews.com/2019/06/27/turkiye-f-35-projesi-icin-ne-kadar-odedi">Türkiye F-35 projesi için ne kadar ödedi?</a>
      </p>
      <p>
        <a href="https://tr.euronews.com/2018/09/22/cin-den-s-400-alim-nedeniyle-yaptirim-uygulayan-abd-ye-yanit">Çin'den S-400 alımı nedeniyle yaptırım uygulayan ABD'ye yanıt</a>
      </p>
      <p>Ek kaynaklar<b> • Reuters</b></p>
    </article>
  </body>
</html>