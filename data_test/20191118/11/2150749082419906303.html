<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/zemelna-reforma-vid-zelenskogo-uhvalena-na-korist-tinovih-dilkiv-ta-rosiyskih-kapitaliv-knyazhitskiy/"/>
    <meta property="og:site_name" content="Прямий"/>
    <meta property="article:published_time" content="2019-11-18T11:30:00+00:00"/>
    <meta property="og:title" content="Земельна реформа від Зеленського ухвалена на користь тіньових ділків та російських капіталів - Княжицький"/>
    <meta property="og:description" content="Законопроекти щодо обігу сільгоспземель, які поспіхом ухвалює монобільшість, спрямовані на розпродаж стратегічного ресурсу багатіям із невідомим"/>
  </head>
  <body>
    <article>
      <h1>Земельна реформа від Зеленського ухвалена на користь тіньових ділків та російських капіталів - Княжицький</h1>
      <address>
        <time datetime="2019-11-18T11:30:00+00:00">18 Nov 2019, 11:30</time>
      </address>
      <p>
        <b>Законопроекти щодо обігу сільгоспземель, які поспіхом ухвалює монобільшість, спрямовані на розпродаж стратегічного ресурсу багатіям із невідомим походженням коштів.</b>
      </p>
      <p>Про це заявив народний депутат з фракції "Європейська Солідарність" Микола Княжицький, передає <a href="https://eurosolidarity.org/%D0%BC%D0%B8%D0%BA%D0%BE%D0%BB%D0%B0-%D0%BA%D0%BD%D1%8F%D0%B6%D0%B8%D1%86%D1%8C%D0%BA%D0%B8%D0%B9-%D0%B7%D0%B5%D0%BC%D0%B5%D0%BB%D1%8C%D0%BD%D0%B0-%D1%80%D0%B5%D1%84%D0%BE%D1%80%D0%BC%D0%B0-%D0%B2/">пресслужба</a> партії.</p>
      <p>"У законопроєкті 2178-10, який прийнято у першому читанні, закривається ринок для іноземців, але за громадянами України, які купують землю, немає жодного контролю. Вони легко можуть це зробити за російські гроші або боргові зобов’язання. Жодного індивідуального дозволу або контролю не передбачено. Хоча земля, як і у Європі, має вважатися стратегічним майном", – зазначає Княжицький.</p>
      <p>"Законопроєкт не передбачає визначення того, для яких цілей земля купується, чи буде вестися на ній господарство, чи вміє це робити покупець, чи є у нього відповідна освіта і досвід. Такий критерій є нормою у країнах ЄС", – наголосив Княжицький.</p>
      <p>"Закон не передбачає жодного контролю за походженням коштів, за які купується земля. Її можна купити за корупційні кошти, вкрадені кошти, кошти країни-агресора. А отже, всю землю України насправді може купити один російський олігарх", – застерігає народний депутат.</p>
      <p>"Закон також не передбачає жодного контролю за обігом землі", – робить висновок він.</p>
      <p>Він також зауважив, що Зеленський у своїх обіцянках заявляв, що питання продажу землі іноземцям буде вирішуватися на референдумі, однак наразі закон готується до ухвалення у другому читанні без референдуму.</p>
      <p>"Ще один прийнятий "слугами" у першому читанні закон 2194 вилучає зі статті 82-ї Земельного кодексу України обмеження, за яким продаж землі може здійснюватися лише юридичними особами, заснованими українськими резидентами. Дивно. Зеленський перед прийняттям закону стверджував, що право власності іноземців буде вирішуватися на референдумі для того, щоб його фракція дозволила такий продаж вже за декілька днів".</p>
      <p>Також Княжицький акцентує на інших законотворчих новаціях монобільшості, які пройшли практично непоміченими, але є надзвичайно важливими для земельних відносин. "Законопроєкт 2194 скасовує цілу низку екологічних норм, серед яких агрохімічна паспортизація, проєкти землеустрою, складання еколого-економічного обґрунтування сівозміни й впорядкування угідь та багато інших екологічних запобіжників, які захищають ґрунти від знищення та погіршення родючості", – перераховує Княжицький.</p>
      <p>"Закон дозволяє купувати й особливо цінні землі. А це чорноземи високої якості, торфовища, землі природно-заповідного фонду, землі історико-культурного призначення. Це, окрім іншого, суперечить 14-й статті Конституції та низці інших законів", – наголосив депутат.</p>
      <p>Ще одна небезпека, закладена фракцією Зеленського у законі – це обмеження розміру наділів для городництва. Депутат припускає, що в громадян, які мають понад 60 соток городів, завдяки цій нормі закону можуть вилучати надлишкові сотки.</p>
      <p>"Максимальний розмір землі, який надається під городництво, не може перебільшувати 60 соток. У громадян, які мають більше землі, за логікою закону її будуть вилучати", – застерігає Княжицький.</p>
      <p>Зазначимо, що<a href="https://prm.ua/yevropeyska-solidarnist-gotuye-kompleksniy-paket-popravok-do-zakonu-pro-rinok-zemli/"> "Європейська Солідарність" готує комплексний пакет поправок до закону про ринок землі.</a></p>
      <p>Нагадаємо, що <a href="https://prm.ua/rada-priynyala-zakonoproyekti-slug-narodu-pro-rinok-zemli/">Верховна Рада України 13 листопада прийняла у першому читанні запронований президентською партією "Слуга народу" законопроєкт № 2178-10 про ринок землі.</a></p>
      <p>Також раніше президент України Володимир <a href="https://prm.ua/pitannya-prodazhu-zemli-inozemtsyam-vinesut-na-vseukrayinskiy-referendum-zelenskiy/">Зеленський заявив, що питання про дозвіл на продаж землі сільськогосподарського призначення іноземцям та компаніям, які засновані іноземцями винесуть на всеукраїнський референдум</a>.</p>
      <p>Депутат "Європейської Солідарності" Софія Федина в ефірі "Прямого" зазначила, що <a href="https://prm.ua/yes-pidtrimuye-zaprovadzhennya-rinku-zemli-ale-za-konkretnimi-pravilami-i-ne-v-avralnomu-rezhimi-fedina/">партія підтримує створення ринку землі в Україні</a>, але категорично проти того формату, в якому його пропонує "Слуга народу".</p>
      <p>Депутат "Європейської Солідарності" <a href="https://prm.ua/yakshho-sogodni-progolosuyut-za-rinok-zemli-slug-narodu-yes-pidtrimaye-protestuvalnikiv-knyazhitskiy/">Микола Княжицький сказав, що якщо сьогодні проголосують за ринок землі "слуг народу", партія підтримає тих, хто протестує проти нього</a>.</p>
      <related>
        <h4>Схожі новини</h4>
        <a href="https://prm.ua/hrest-na-malomu-fermerstvi-zemelni-spekulyanti-i-skorochennya-robochih-mists-ekspert-pro-vidkrittya-rinku-zemli/"/>
        <a href="https://prm.ua/zelenskiy-pidpisav-zakon-pro-podatkovu-ugodu-z-kiprom/"/>
        <a href="https://prm.ua/upovnovazheniy-zelenskogo-nazvav-datu-zapusku-rinku-zemli-v-ukrayini/"/>
      </related>
    </article>
  </body>
</html>