<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/18/prezidentas-pasveikino-latvija-nepriklausomybes-metiniu-proga/"/>
    <meta property="og:site_name" content="alkas.lt"/>
    <meta property="article:published_time" content="2019-11-18T11:13:00+00:00"/>
    <meta property="og:title" content="Prezidentas pasveikino Latviją nepriklausomybės metinių proga"/>
    <meta property="og:description" content="Šiandien, lapkričio 18 d. Lietuvos Respublikos Prezidentas Gitanas Nausėda savo ir visų Lietuvos žmonių vardu nuoširdžiai pasveikino Latvijos Respublikos Prezidentą Egilą Levitą ir visus Latvijos žmones minint 101-ąsias Latvijos nepriklausomybės metines."/>
  </head>
  <body>
    <article>
      <h1>Prezidentas pasveikino Latviją nepriklausomybės metinių proga</h1>
      <address>
        <time datetime="2019-11-18T11:13:00+00:00">18 Nov 2019, 11:13</time>
      </address>
      <figure>
        <img src="http://alkas.lt/wp-content/uploads/2019/11/Latvijos-ir-Lietuvos-veliaveles_lrp.lt_.png"/>
        <figcaption>Lietuvos ir Latvijos vėliavėlės | lrp.lt nuotr.</figcaption>
      </figure>
      <p>Šiandien, lapkričio 18 d. Lietuvos Respublikos Prezidentas Gitanas Nausėda savo ir visų Lietuvos žmonių vardu nuoširdžiai pasveikino Latvijos Respublikos Prezidentą Egilą Levitą ir visus Latvijos žmones minint 101-ąsias Latvijos nepriklausomybės metines.</p>
      <p>„Mūsų žmones sieja kaimynystė, baltiška tradicija ir bendra istorinė patirtis siekiant nepriklausomybės. Kitais metais Lietuva ir Latvija džiugiai minės prasmingą valstybingumo sukaktį – nepriklausomybės atkūrimo 30-metį.</p>
      <p>Neabejoju, kad bendromis vertybėmis grįsta lietuvių ir latvių draugystė tik stiprės ir atvers kelius naujoms iniciatyvoms kultūros, meno, mokslo ir verslo srityse“, – teigiama šalies vadovo sveikinime.</p>
      <p>Šiandien Lietuva ir Latvija – artimiausios sąjungininkės ir partnerės Europos Sąjungoje ir NATO. Prezidentas palinkėjo, kad abiejų šalių abipusiu pasitikėjimu ir atvirumu paremtas bendradarbiavimas ir toliau tvirtėtų. Taip pat, kad, tik stiprindamos glaudų šalių dialogą ir veikdamos išvien, Lietuva ir Latvija užtikrintų savo ir viso regiono ekonominę plėtrą, saugumą ir visapusišką savo žmonių gerovę.</p>
      <p>Nepriklausomybės dienos proga valstybės vadovas visiems lietuvių draugams latviams palinkėjo gražios šventės, visokeriopos sėkmės, klestėjimo, vienybės ir saugumo.</p>
      <related>
        <h4>Susiję straipsniai:</h4>
        <a href="http://alkas.lt/2018/11/11/salies-vadove-pasveikino-lenkija-valstybes-100-mecio-proga-video/"/>
        <a href="http://alkas.lt/2016/01/26/prezidente-pasveikino-indija-nacionalines-sventes-proga/"/>
        <a href="http://alkas.lt/2017/11/18/latvijos-nepriklausomybes-dienos-proga-lietuviai-tare-aciu-latvijai-video/"/>
        <a href="http://alkas.lt/2017/11/18/i-latvija-keliauja-lietuvos-sveikinimai/"/>
        <a href="http://alkas.lt/2019/07/22/antra-prezidento-darbo-kelione-i-latvija/"/>
      </related>
    </article>
  </body>
</html>