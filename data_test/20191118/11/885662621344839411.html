<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125504/ayxithikan-kata-21-oi-agores-apo-ta-online-farmakeia"/>
    <meta property="og:site_name" content="Insider"/>
    <meta property="article:published_time" content="2019-11-18T11:02:00+00:00"/>
    <meta property="og:title" content="Αυξήθηκαν κατά 21% οι αγορές από τα online φαρμακεία"/>
    <meta property="og:description" content="«Η συνολική αξία online αγορών σε τιμές λιανικής με το ΦΠΑ για το 2019 θα κλείσει στα 198 εκατ. ευρώ»."/>
  </head>
  <body>
    <article>
      <h1>Αυξήθηκαν κατά 21% οι αγορές από τα online φαρμακεία</h1>
      <h2>«Η συνολική αξία online αγορών σε τιμές λιανικής με το ΦΠΑ για το 2019 θα κλείσει στα 198 εκατ. ευρώ».</h2>
      <address>
        <time datetime="2019-11-18T11:02:00+00:00">18 Nov 2019, 11:02</time>
      </address>
      <p>Κατά <b>21% αυξήθηκαν</b> οι αγορές των Ελλήνων από τα ηλεκτρονικά φαρμακεία το 2019, σύμφωνα με στοιχεία του<b> eRetail Audit της Convert Group.</b></p>
      <p>Με βάση τα στοιχεία, τα οποία παρουσιάστηκαν από την Έλενα Χαϊλαζοπούλου, Head of eMarket Intelligence και Partner της Convert Group, στο 4ο Ετήσιο Εκπαιδευτικό Συνέδριο για τα Ηλεκτρονικά Φαρμακεία, «η συνολική αξία online αγορών σε τιμές λιανικής με το ΦΠΑ για το 2019 θα κλείσει στα <b>198 εκατ. ευρώ</b>».</p>
      <p>Στις αγορές αυτές δεν περιλαμβάνονται τα μη συνταγογραφούμενα φάρμακα, αλλά αφορούν, όπως επισημαίνεται:</p>
      <p>
        <b>- 51% σε προϊόντα ομορφιάς και προσωπικής φροντίδας</b>
      </p>
      <p>
        <b>- 24% σε συμπληρώματα διατροφής και βιταμίνες</b>
      </p>
      <p>
        <b>- 14% σε βρεφικά και παιδικά είδη</b>
      </p>
      <p>
        <b>- 9% σε προϊόντα υγείας και 2% σε λοιπά είδη</b>
      </p>
      <p>«Επίσης, παρατηρείται μείωση χρόνο με το χρόνο στη μέση αξία του καλαθιού του καταναλωτή, καθώς από τα 42,50 ευρώ που ήταν το 2017 και 41,50 ευρώ το 2018, εφέτος έπεσε στα 40,30 ευρώ. Παρόλη τη μείωση της μέσης αξίας του καλαθιού, σημειώθηκε μικρή αύξηση στα τεμάχια α<b>πό 3,9 σε 4 ανά αγορά</b>».</p>
      <p>Όπως προκύπτει από τα στοιχεία, το 2019, καταγράφηκαν<b> χαμηλότερες τιμές στα προϊόντα </b>συγκριτικά με το 2018 και αντίστοιχα οι εκπτώσεις ήταν υψηλότερες, οδηγώντας τους καταναλωτές σε περισσότερες αγορές με χαμηλότερο, όμως, κόστος.</p>
      <p>Σημαντική είναι και η ανάπτυξη των κινητών συσκευών ως μέσο παραγγελίας για τους καταναλωτές, με τις μισές παραγγελίες να πραγματοποιούνται πλέον από κινητά και tablet, ποσοστό 65% μεγαλύτερο συγκριτικά με δύο χρόνια πριν</p>
      <p>Παραάλληλα αυξημένος παρατηρείται ο μέσος δείκτης Μετατροπής - Conversion Rate (είναι ο βασικός δείκτης απόδοσης των ηλεκτρονικών καταστημάτων), ο οποίος έφτασε <b>στο 3,6% σε σχέση με το 3,2%, το 2018 και 3,1%, το 2017</b>.</p>
      <p>Όπως αναφέρεται σε σχετική ανακοίνωση, το eRetail Audit είναι η καινοτομική πλατφόρμα της Convert Group, όπου συλλέγει δεδομένα πωλήσεων για έναν από τους πιο ανταγωνιστικούς κλάδους του ηλεκτρονικού εμπορίου στη χώρα μας, καθώς αντλεί στοιχεία σε πραγματικό χρόνο από αντιπροσωπευτικό δείγμα 6<b>5 ηλεκτρονικών φαρμακείων, που πραγματοποιούν πάνω από το 40% των πωλήσεων </b>της συνολικής αγοράς.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125499/antistrofi-metrisi-gia-ti-black-friday-arhisan-oi-protes-prosfores"/>
        <a href="https://www.insider.gr/epiheiriseis/emporio/125491/se-ishy-tithetai-i-symfonia-eleytheron-synallagon-metaxy-ee-kai"/>
        <a href="https://www.insider.gr/epiheiriseis/emporio/125369/oi-kinezoi-dokimazoyn-elliniko-krasi"/>
      </related>
    </article>
  </body>
</html>