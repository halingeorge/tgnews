<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/skandal-v-nemocnicich-ve-francii-chirurg-je-podezrely-ze-zne/r~1e1caa8a09fa11ea858fac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T11:55:41+00:00"/>
    <meta property="og:title" content="Skandál v nemocnicích ve Francii. Chirurg je podezřelý ze zneužívání až 250 pacientů"/>
    <meta property="og:description" content="Osmašedesátiletý lékař v důchodu Joël Le Scouarnec se podle vyšetřovatelů svých činů dopouštěl v období 1989-2017"/>
  </head>
  <body>
    <article>
      <h1>Skandál v nemocnicích ve Francii. Chirurg je podezřelý ze zneužívání až 250 pacientů</h1>
      <address>
        <time datetime="2019-11-18T11:55:41+00:00">18 Nov 2019, 11:55</time>
      </address>
      <p>Le Scouarnec působil v nemocnicích v Bretagni, v Touraine a následně v departmentu Charente-Maritime a v současnosti čelí obžalobě ze <a href="https://zpravy.aktualne.cz/znasilneni/l~i:keyword:760/">znásilnění</a> čtyř nezletilých dívek. Ve vazbě skončil v květnu 2017 poté, co jedna z nich svému otci řekla, že se jí <a href="https://zpravy.aktualne.cz/lekar/l~i:keyword:585/">chirurg</a> dotýkal. Lékařské vyšetření následně potvrdilo, že se jednalo o znásilnění. Z tohoto činu se bude u soudu zodpovídat příští rok v březnu.</p>
      <p>Dnes prokurátor Laurent Zuchowicz z města La Rochelle oznámil, že vyšetřovatelé identifikovali dalších "250 potenciálních obětí". Podle státního zástupce se podařilo 209 těchto možných obětí vyslechnout a mnoho z nich si dokázalo "vybavit přesné vzpomínky". Trestní oznámení se následně rozhodlo podat 184 osob. Kromě tří z nich byly všechny v době, kdy se podle nich Le Scouarnec zneužití či znásilnění dopustil, nezletilé.</p>
      <p>Možné oběti lékaře jsou podle Zuchowicze dívky i chlapci. Jejich jména se objevila v tajném zápisníku, který policisté objevili při domovní prohlídce. Podle AFP v něm lékař popisoval sexuální scény. Podle chirurgovy obhajoby se jedná pouze o "fantazie". Kromě zápisníku se při domovní prohlídce našla také dětská pornografie, pod podlahou ukryté panenky a různé paruky.</p>
    </article>
  </body>
</html>