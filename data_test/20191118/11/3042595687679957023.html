<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frykter-ny-dykkerskandale/71740034"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T11:57:16+00:00"/>
    <meta property="og:title" content="Frykter ny dykkerskandale"/>
    <meta property="og:description" content="LO advarer mot å pulverisere ansvaret for helsa til 700 yrkesdykkere som jobber innenfor oppdrett og anlegg."/>
  </head>
  <body>
    <article>
      <h1>Frykter ny dykkerskandale</h1>
      <h2>LO advarer mot å pulverisere ansvaret for helsa til 700 yrkesdykkere som jobber innenfor oppdrett og anlegg.</h2>
      <address><time datetime="2019-11-18T11:57:16+00:00">18 Nov 2019, 11:57</time> by <a rel="author">Gunnar Ringheim</a></address>
      <p>- Vi ber bare om at arbeidsmiljøloven skal gjelde for yrkesdykkerne innaskjærs på samme måte som for offshoredykkerne, sier Leif Morten Rasch i LO-forbundet Industri Energi.</p>
      <p>Kristian Gundersen (39) er tillitsvalgt for 18 dykkere i Frøy Akvaservice på Trøndelagskysten.</p>
      <p>
        <b>- Hvorfor lar myndighetene det skje om igjen? Det er rett og slett tragisk at pionerdykkernes skjebne allerede ser ut til å være glemt. Kan ikke bare politikerne sørge for at Arbeidstilsynet tar det hele og fulle ansvaret for oss? Det er den beste garantien for at vi beholder helsa, sier Kristian Gundersen.</b>
      </p>
      <p>Yrkesdykkeren går i konstant redsel for alvorlige ulykker.</p>
      <figure>
        <img src="https://dbstatic.no/71820976.jpg?imageId=71820976&amp;x=0&amp;y=19.596541786744&amp;cropw=100&amp;croph=48.414985590778&amp;width=321&amp;height=336"/>
        <figcaption><b>UTMATTENDE:</b> Yrkesdykker Kristian Gundersen forteller om lange og utmattende vakter. Foto: Vladamir Sostaric Vis mer</figcaption>
      </figure>
      <p>- Jeg blir mer og mer engstelig for dykkerkollegenes helse. Vaktene er så lange og krevende at det gir seg utslag i utmattelse og manglende konsentrasjon, som er livsfarlig. Når man jobber 12-timers dager to uker i strekk, pluss hvilende nattevakt, så står ulykkene rett rundt hjørnet, sier Gundersen.</p>
      <p>
        <b>- Uforståelig</b>
      </p>
      <p>I en spørreundersøkelse i regi av Industri Energi svarte 57 prosent av dykkerne at de hadde opplevd situasjoner med fare for eget liv.</p>
      <p>
        <b>- Dykkerne frykter at de heretter skal omfattes av Sjøfartsdirektoratets regelverk med mer fleksible arbeidstidsregler. Resultatet kan bli enda lengre vakter enn i dag, sier forbundssekretær Leif Morten Rasch.</b>
      </p>
      <p>- Nå åpnes det for å øke maksimalarbeidstiden fra 1582 til 2190 timer i året for dykkere som allerede er hardt presset. Riktignok er det foreslått å videreføre en barbert versjon av dagens arbeidstidsforskrift for dykkere, men den blir svært enkel å dispensere seg bort ifra. For meg er det uforståelig hvis ikke Stortinget vil beskytte innaskjærsdykkerne ved å regulere dykkingen under arbeidsmiljøloven under oppsyn av Arbeidstilsynets ekspertise, som vi har tillit til, sier Rasch.</p>
      <p>
        <b>Liv og død</b>
      </p>
      <p>Arbeidstilsynet Vestlandet har fagansvar for dykking innaskjærs. Seniorrådgiver Lisbeth Tveit er koordinator for dette arbeidet. I hennes regi har Arbeidstilsynet gjennomført en rekke tilsyn med dykkerbransjen de siste åra.</p>
      <figure>
        <img src="https://dbstatic.no/71822274.jpg?imageId=71822274&amp;x=0&amp;y=30.140186915888&amp;cropw=100&amp;croph=50.467289719626&amp;width=321&amp;height=216"/>
        <figcaption><b>EKSPERT:</b> Lisbeth Tveit er Arbeidstilsynets koordinator for innaskjærs dykking. Foto: Privat Vis mer</figcaption>
      </figure>
      <p>
        <b>- Sikkerhetsrutiner er avgjørende for ei yrkesgruppe som er svært ulykkesutsatt, det kan være forskjellen på liv og død, sier Lisbeth Tveit til Dagbladet.</b>
      </p>
      <p>Arbeidstilsynet offentliggjorde i april 2019 en rapport om yrkesdykking, som omfatter resultat etter 64 tilsyn gjennomført i perioden 2016-2018.</p>
      <p>
        <b>Beordret stans</b>
      </p>
      <p>- Vi fant svikt i sikkerhetsarbeidet i seks av de ti dykkerbedriftene vi kontrollerte. I fire tilfeller gikk vi til politianmeldelse, mens det i fem tilfeller ble beordret umiddelbar stans av aktivitet på grunn av umiddelbar fare for liv og helse, opplyser Tveit.</p>
      <p>
        <b>Arbeidstilsynets dykkerkoordinator poengterer at det er vedtatt omfattende endringer i regelverket for yrkesdykking gjeldende fra henholdsvis januar 2019 og januar 2020.</b>
      </p>
      <p>- Jeg håper det vil bidra til økt sikkerhet og en positiv utvikling når det gjelder forbedrede sikkerhetstiltak i dykkevirksomhetene, sier Lisbeth Tveit.</p>
      <p>
        <b>- </b>
        <b>Skremmende</b>
      </p>
      <p>Arbeidstilsynet anslår at 1200 rednings- og arbeidsdykkere jobber innaskjærs, enten som ansatte i dykkerfirmaer eller som utleid fra egne enkeltpersonforetak.</p>
      <p>- Dykkerne utfører oppdrag fra båt ned til 50 meters dyp for bruprosjekter, anlegg og oppdrettsnæringen, opplyser forbundssekretær Leif Morten Rasch.</p>
      <figure>
        <img src="https://dbstatic.no/71813194.jpg?imageId=71813194&amp;x=0&amp;y=3.3057851239669&amp;cropw=100&amp;croph=80.497925311203&amp;width=322&amp;height=195"/>
        <figcaption><b>LO:</b> Leif Morten Rasch har 15 års fartstid som nordsjødykker. Nå er han dykkeransvarlig i LO-forbundet Industri Energi. Foto: Gunnar Ringheim / Dagbladet Vis mer</figcaption>
      </figure>
      <p>
        <b>Den tidligere pionerdykkeren, med 15 års fartstid i Nordsjøen fra 1981 til 1995, er hyrt inn av LO for å bistå innaskjærsdykkerne. Rasch var sentral da nordsjødykkerne vant kampen mot staten i Strasbourg for seks år siden.</b>
      </p>
      <p>Nå synes han at skremmende mye minner om situasjonen pionerdykkerne sto i på 80-tallet.</p>
      <p>- Skal næringsinteressene atter en gang veie mye tyngre enn dykkernes helse? Vi vil da ikke ha en ny dykkersak, sier Leif Morten Rasch.</p>
      <p>
        <b>Veteranen medgir at han er forbannet.</b>
      </p>
      <p>- Men mest av alt er jeg trist og skuffet på nasjonens vegne. Lærte vi ikke noe? Etter mange års fortvilt kamp vant vi fram i menneskerettighetsdomstolen. Stortinget aksepterte pionerdykkerforliket, og de som fortsatt levde fikk omsider en offentlig unnskyldning fra Stortingets talerstol. Nå er det grunn til å spørre om ikke unnskyldningene vi fikk fra Stortinget i 2014 betydde noen verdens ting, sier Leif Morten Rasch.</p>
      <p>
        <b>Lovløse tilstander</b>
      </p>
      <figure>
        <img src="https://dbstatic.no/71820979.jpg?imageId=71820979&amp;x=0&amp;y=24.692425569177&amp;cropw=100&amp;croph=64.973730297723&amp;width=321&amp;height=372"/>
        <figcaption><b>OPPDRETT:</b> Daniel Pilskog utfører dykkeroppdrag for oppdrettsnæringen. Foto: Privat Vis mer</figcaption>
      </figure>
      <p>Daniel Pilskog (33) er tillitsvalgt for 20 dykkere i undervannsserviceselskapet Abyss Aqua på Nordmøre, der han har jobbet siden 2013.</p>
      <p>
        <b>Da Dagbladet snakket med Pilskog, var han ute på oppdrag.</b>
      </p>
      <p>
        <b>- I dag er vi nede på bunnen og borrer ned bolter til forankring av oppdrettsanlegg, forteller Daniel Pilskog.</b>
      </p>
      <p>Han er bekymret for utviklingen i dykkerbransjen.</p>
      <p>- Vi jobber altfor mye, det går på helsa løs med 12 timers dager to uker i strekk. Faren for ulykker og skader øker når konsentrasjonen svekkes av lange arbeidsøkter. Statistikken viser at dykkere er ei risikoutsatt yrkesgruppe. Vi er uten et skikkelig regelverk, som kan beskytte oss. Jeg føler at det er lovløse tilstander, sier Pilskog.</p>
      <h3>Håper på Stortinget</h3>
      <p>Han er kritisk til at yrkesdykkere skal sorterer under Sjøfartsdirektoratet.</p>
      <p>
        <b>- De har ikke regelverk for dykking. Hvis myndighetene får gjennomslag for å fjerne arbeidsforskriften, blir situasjonen enda verre. Vi kan pålegges 600 arbeidstimer i året mer enn det som er lovlig i dag, sier dykkeren.</b>
      </p>
      <p>- Vårt håp nå er at Stortinget skjærer gjennom og sørger for at dykkerne får et felles tilsyn under Arbeidstilsynet, som har god kompetanse på yrket vårt, sier Daniel Pilskog.</p>
      <figure>
        <img src="https://dbstatic.no/71772899.jpg?imageId=71772899&amp;x=3.3236994219653&amp;y=0&amp;cropw=92.784992784993&amp;croph=100&amp;width=643&amp;height=462"/>
        <figcaption><b>BEKYMRET:</b> Innaskjærsdykkerne er bekymret for utviklingen i dykkerbransjen, fra venstre verneombud Jacob Grøgaard, tillitsvalgt Daniel Pilskog og tillitsvalgt Kristian Gundersen. Her avbildet på en LO-konferanse i Stavanger i høst. Foto: Jarle Vines / Industri Energi Vis mer</figcaption>
      </figure>
      <h3>- Laksen er den nye olja</h3>
      <p>Jacob Grøgaard (40) har 16 års erfaring som dykker. Nå jobber han som arbeidsdykker og verneombud ved Abyss Aqua.</p>
      <p>
        <b>- Jeg er skremt over utviklingen i bransjen. Produksjon og penger har dessverre trumfet sikkerheten, sier Grøgaard, som utfører dykkeroppdrag for lakseoppdrettere.</b>
      </p>
      <p>- Laksen er jo den nye olja. Økonomien burde være mer enn sterk nok til at vi kunne utføre jobben vår på en trygg måte. Dykkere blir skada, det trenger ikke å være sånn. Man burde ha lært, sier han.</p>
      <p>
        <b>Norges farligste jobb</b>
      </p>
      <p>40-åringen mener at situasjonen minner om tida før pionerdykkernes skjebne i Nordsjøen ble beseglet.</p>
      <figure>
        <img src="https://dbstatic.no/71813192.jpg?imageId=71813192&amp;x=0&amp;y=4.5060658578856&amp;cropw=99.076923076923&amp;croph=95.493934142114&amp;width=322&amp;height=551"/>
        <figcaption><b>LANG FARTSTID:</b> Jacob Grøgaard (40) har 16 års erfaring som yrkesdykker. Foto: Privat Vis mer</figcaption>
      </figure>
      <p>
        <b>- Vi har Norges farligste jobb, men er stolte av å være dykkere. Når Sjøfartsdirektoratet åpner for lengre arbeidstider og generelt økt arbeidsbelastning, vil det resultere i alvorlige ulykker som følge av utmattelse på jobb. Jeg frykter at vi går en ny dykkerskandale i møte, sier Jacob Grøgaard.</b>
      </p>
      <p>Og legger til:</p>
      <p>- Det er grunn til å spørre: Hvem skal ha disse livene på samvittigheten? Vi dykkere står samlet om dette og forholdene begynner å bli desperate. Derfor krever vi handling og retten til å være trygge på jobb, sier Jacob Grøgaard.</p>
      <p>Både Daniel Pilskog og Jacob Grøgaard understreker at deres omtale av situasjonen for yrkesdykkerne, gjelder dykkerbransjen generelt.</p>
      <h3>- Totalt feilaktig</h3>
      <p>Victor Jensen, daglig leder i Abyss Group, kjenner seg ikke igjen i beskrivelsen.</p>
      <figure>
        <img src="https://dbstatic.no/71830785.jpg?imageId=71830785&amp;x=0&amp;y=0.47619047619048&amp;cropw=99.689440993789&amp;croph=99.287410926366&amp;width=321&amp;height=419"/>
        <figcaption><b>SJEF:</b> Victor Jensen er daglig leder i Abyss Group, som eier Abyss Aqua. Foto: Privat Vis mer</figcaption>
      </figure>
      <p>
        <b>- Som et av landets største dykkerselskaper er det helt på sin plass at våre tillitsvalgte står i front i kampen for å sikre trygge og gode arbeidsvilkår for bransjen, sier han.</b>
      </p>
      <p>- Det er totalt feilaktig at det hersker lovløse tilstander i Abyss Aqua, og at situasjonen kan sammenliknes med det som skjedde med Nordsjødykkerne på 80-tallet. Abyss Aqua har tvert imot alltid gått foran for å sikre trygge og gode arbeidsforhold, sier Victor Jensen.</p>
      <h3>«Svært betenkelig»</h3>
      <p>Forslaget det strides om er utarbeidet av Arbeidstilsynet og Sjøfartsdirektoratet på oppdrag fra Arbeids- og sosialdepartementet, samt Nærings- og fiskeridepartementet. Også arbeidsgiversiden er kritisk til forslaget. I sitt høringssvar skriver Abyss Group:</p>
      <p>
        <i>«Myndighetene har ikke noe som helst register over dykkeaktiviteten i Norge, og de vet derfor lite om hvordan dykkerne blir eksponerte og hvilket helseutfall dette får. Det er etter vårt syn svært betenkelig at det nå foreslåes å bygge opp enda en tilsynsmyndighet uten at denne basiskunnskapen er på plass. Vi mener at høringsutkastets forslag innebærer en fragmentering og svekkelse av tilsynsmyndighetenes spesialkompetanse, og at dette vil bli skadelig for prinsippene om like konkurransevilkår og trygt arbeidsmiljø.»</i>
      </p>
      <h3>Abyss fikk ingen pålegg</h3>
      <p>- Vi har altså argumentert for det samme som Industri Energi. Vi er opptatt av å ha klare forskrifter og aktive tilsyn som skaper et trygt arbeidsmiljø og like konkurransevilkår i hele bransjen, sier Victor Jensen.</p>
      <p>
        <b>Han opplyser at Abyss Aqua i påvente av en avklaring forholder seg til Arbeidstilsynet som tilsynsmyndighet.</b>
      </p>
      <p>- Vi følger Arbeidstilsynets forskrifter om dykking inntil nytt regelverk eventuelt foreligger. Dette er kommunisert til Arbeidstilsynet og til våre egne dykkere. Den 22. august 2018 gjennomførte Arbeidstilsynet siste ordinære tilsyn hos oss. Abyss fikk ingen pålegg, sier Victor Jensen.</p>
      <h3>Lagrer alle dykk</h3>
      <p>Han poengterer at Abyss i 20 år har arbeidet for å sikre trygge arbeidsforhold og like konkurransevilkår i oppdrettsbransjen.</p>
      <p>
        <b>- Vi følger selvfølgelig alle forskrifter, og har over mange år vært jevnlig revidert og godkjent for dykking for de største offshoreselskapene, blant annet Equinor, sier Jensen.</b>
      </p>
      <p>Abyss-sjefen peker på at Abyss Aqua også har innført en rekke egne tiltak for å skape god dykkersikkerhet.</p>
      <p>- Vi har utviklet et eget system med en database som lagrer alle dykk, og som gjør det mulig for oss å analysere dem. Vi har blant annet strengere krav til dykketid enn det som tillates i de norske dykkertabellene og vi har lagt større begrensninger på gjentatte og arbeidsbelastende dykk, sier Victor Jensen.</p>
      <h3>Spurv med kanon</h3>
      <p>Helge Gåsø, direktør i Frøy Akvaservice, mener at sammenlikningen med pionerdykkerne er som å skyte spurv med kanon.</p>
      <p>
        <b>- Jeg kan ikke se at det har noen relevans. Vi tar sikkerheten for våre ansatte på alvor, og også dykkernes sikkerhet. Våre rutiner og dykketiden er den samme om vi opererer under Arbeidstilsynet eller under Sjøfart, sier Helge Gåsø.</b>
      </p>
      <p>Han påpeker at han for sin egen del ikke forstår kritikken.</p>
      <p>- Jeg forventer at Sjøfart minst bygger samme kompetanse som Arbeidstilsynet. For meg virker det som Arbeidstilsynet gjerne vil ha denne aktiviteten og dermed underkjenner et annet direktorats kunnskap, noe som er meget merkelig. Det virker som at også dykkerne bruker for det det er verdt, sier Helge Gåsø.</p>
      <p>
        <b>Ny utredning?</b>
      </p>
      <p>Etter å ha gjennomgått alle høringsinnspillene konkluderer Arbeidstilsynets dykkerekspertise med at utredningen er utilstrekkelig.</p>
      <p>
        <b>I et brev til Direktoratet for Arbeidstilsynet 16. oktober skriver tilsynsleder Marita Scott og seniorrådgiver Lisbeth Tveit, som er koordinator for innaskjærs dykking, at uavklarte konsekvenser åpenbart kan medføre høyere ulykkesrisiko.</b>
      </p>
      <p>Scott og Tveit skriver at utfordringene med forslaget samlet sett er så store at det bør gjennomføres en ny utredning for å finne en bedre løsning.</p>
      <h3>Holdt utenfor</h3>
      <p>LO-sekretær Leif Morten Rasch forteller at han er svært kritisk til prosessen i forbindelse med utarbeidelsen av det nye dykkeregelverket for dykking fra skip.</p>
      <p>- Petroleumstilsynet er den tilsynsmyndighet i Norge som uomtvistelig har mest kunnskap og erfaring med å føre tilsyn med dykking fra skip. Det faktum at Petroleumstilsynet, er holdt utenfor regelverksprosessen er en av flere faktorer som medfører at saksbehandlingen framstår som mangelfull og uforsvarlig, sier Rasch.</p>
    </article>
  </body>
</html>