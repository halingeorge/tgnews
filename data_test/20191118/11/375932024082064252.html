<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/tozsde/szivja-az-alapok-penzet-a-szuperallampapir-2-1875069/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T11:24:00+00:00"/>
    <meta property="og:title" content="Szívja az alapok pénzét a szuperállampapír"/>
    <meta property="og:description" content="Negyvenmilliárd forinttal csökkent októberben a hazai befektetési alapok vagyona."/>
  </head>
  <body>
    <article>
      <h6 class="kicker">Az ingatlanalapokból száznyolcvanhatmilliárd forint áramlott ki a MÁP Plusz indulása óta</h6>
      <h1>Szívja az alapok pénzét a szuperállampapír</h1>
      <address><time datetime="2019-11-18T11:24:00+00:00">18 Nov 2019, 11:24</time> by <a rel="author">Kadlót Tibor</a></address>
      <h4>Negyvenmilliárd forinttal csökkent októberben a hazai befektetési alapok vagyona, május végétől mintegy 327 milliárd forint távozott az eszközosztályból a Befektetési Alapkezelők és Vagyonkezelők Magyarországi Szövetségének legfrissebb adatai szerint.</h4>
      <p>Októberben is folytatódott a pénzkivonás a befektetési alapokból, és a hozamkörnyezet sem kedvezett a befektetőknek, a hazai alapokban kezelt eszközállomány 0,6 százalékkal, 6191 milliárd forintra csökkent.</p>
      <aside>A megtakarítók 29 milliárd forintnyi tőkét váltottak vissza, és 11 milliárd forintot tett ki az összesített hozamveszteség. A tőkekiáramlás immár fél éve töretlen, május végétől mintegy 327 milliárd forint távozott az eszközosztályból, nem függetlenül a júniustól elérhető Magyar Állampapír Plusz (MÁP Plusz) elszívó hatásától.</aside>
      <figure>
        <img src="https://www.vg.hu/wp-content/uploads/2019/11/felsokallus-3.jpg"/>
        <figcaption>Fotó: Kallus György / VG</figcaption>
      </figure>
      <p>Az Államadósság Kezelő Központ (ÁKK) nyilvántartása szerint</p>
      <aside>az új lakossági szuperállampapírból október végéig 2500 milliárd forintot jegyeztek le, a jegybank július végi becslése szerint a MÁP Plusz vásárlásának legalább 13 százaléka származik a befektetési jegyek visszaváltásából.</aside>
      <p>Amennyiben ez a trend folytatódott – a Befektetési Alapkezelők és Vagyonkezelők Magyarországi Szövetsége (BAMOSZ) és az ÁKK legfrissebb adatainak összefésülése erre enged következtet­ni –, akkor a befektetési alapok tőkevesztése mögött szinte teljes egészében a MÁP Plusz állhat.</p>
      <p>A megtakarítók szeme előtt vélhetően az ötéves távon évi csaknem 5 százalékos „kockázatmentes” hozam lebeghet, pedig az MNB az inflációs jelentésében a jövő évre vonatkozóan 3,4, 2021-re pedig 3,3 százalékos inflációval számol, így a MÁP Plusz mindössze 1,55-1,65 százalékos reálhozamot kínálhat a befektetőknek a következő években.</p>
      <p>
        <i>A <a href="https://www.vg.hu/vilaggazdasag/vilaggazdasag-tozsde/szivja-az-alapok-penzet-a-szuperallampapir-1872021/">teljes cikk</a> a Világgazdaság hétfői számában olvasható</i>
      </p>
    </article>
  </body>
</html>