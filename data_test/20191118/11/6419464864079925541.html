<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellinika-arthra-eidiseis/thomas-eksygchronismo-tis-dei-me-to-nomoschedio-toy-ypoyrgeioy-energeias/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T11:51:24+00:00"/>
    <meta property="og:title" content="Θωμάς: Εκσυγχρονισμό της ΔΕΗ με το νομοσχέδιο του υπουργείου Ενέργειας"/>
    <meta property="og:description" content="«Το νομοσχέδιο έρχεται να εκσυγχρονίσει τη ΔΕΗ, να προχωρήσει στην ιδιωτικοποίηση της ΔΕΠΑ, ούτως ώστε να γίνουν επενδύσεις», δήλωσε ο Γεράσιμος Θωμάς"/>
  </head>
  <body>
    <article>
      <h1>Θωμάς: Εκσυγχρονισμό της ΔΕΗ με το νομοσχέδιο του υπουργείου Ενέργειας</h1>
      <address>
        <time datetime="2019-11-18T11:51:24+00:00">18 Nov 2019, 11:51</time>
      </address>
      <p>«Το νομοσχέδιο έρχεται να εκσυγχρονίσει τη <a href="https://neaselida.gr/tag/dei/"><b>ΔΕΗ</b> </a>-η οποία σαν πρώτη εταιρεία της χώρας θα πρέπει να ηγείται της ενεργειακής μεταρρύθμισης- έρχεται να προχωρήσει στην ιδιωτικοποίηση της <b><a href="https://neaselida.gr/tag/depa/">ΔΕΠΑ</a>,</b> ούτως ώστε να γίνουν επενδύσεις, να έλθουν κεφάλαια για να προωθηθεί το φυσικό αέριο. Και έρχεται να στηρίξει τις <b>ΑΠΕ</b> με μια σειρά ρυθμίσεων, οι οποίες θα διευκολύνουν την υλοποίηση έργων <b><a href="https://neaselida.gr/tag/ananeosimes-piges-energias/">Ανανεώσιμων Πηγών Ενέργειας</a>»</b>, δήλωσε ο <b>αρμόδιος για θέματα Ενέργειας και Φυσικών Πόρων, υφυπουργός Περιβάλλοντος και Ενέργειας, <a href="https://neaselida.gr/tag/gerasimos-thomas/">Γεράσιμος Θωμάς</a>,</b> στον ραδιοφωνικό σταθμό του Αθηναϊκού- Μακεδονικού Πρακτορείου Ειδήσεων, «Πρακτορείο 104,9 FM», για το σχέδιο νόμου με τίτλο <b>«Απελευθέρωση αγοράς ενέργειας, εκσυγχρονισμός της ΔΕΗ, ιδιωτικοποίηση της ΔΕΠΑ και στήριξη των ΑΠΕ»</b>, που συζητείται στη <b>Διαρκή Επιτροπή Παραγωγής και Εμπορίου της Βουλής.</b></p>
      <h3>«Να ξεμπλοκαριστούν οι επενδύσεις»</h3>
      <p>Σε ό,τι αφορά τις ΑΠΕ, ο <b>υφυπουργός</b> διευκρίνισε πως θα υπάρξουν δύο ακόμη νομοθετικές πρωτοβουλίες «για να βοηθηθεί η απλοποίηση της λειτουργίας και αδειοδότησης των <b>ΑΠΕ,</b> θα κάνουμε κάτι στις αρχές του επόμενου χρόνου και την Άνοιξη, γιατί είναι πολλά τα θέματα που εκκρεμούν και πρέπει να ξεμπλοκάρουν αυτές οι επενδύσεις».</p>
      <p>Ερωτηθείς για τη στόχευση της ιδιωτικοποίησης της <b>ΔΕΠΑ,</b> ο κ. <b>Θωμάς</b> απάντησε: «Θα χωρίσουμε τις υποδομές. Αυτό που χρειάζεται είναι να υπάρχουν φυσικά δίκτυα διανομής, τα οποία θα αναπτυχθούν όχι μόνο στην Αθήνα και στη Θεσσαλονίκη, αλλά σε όλη την Ελλάδα, επομένως χρειάζονται επενδύσεις, με τις οποίες θα ανοίγουν οι δρόμοι, σωλήνες θα περνάνε έξω από τα σπίτια και όποιος θέλει θα βάλει φυσικό αέριο σε όλη την Ελλάδα. Θα πουλήσουμε όλες τις μετοχές του δημοσίου σε έναν πλειοδότη, ο οποίος θα έχει τη δυνατότητα να κάνει αυτές τις επενδύσεις».</p>
      <h3>Οι δικλείδες ασφαλείας</h3>
      <p>Σχετικά με τις δικλείδες ασφαλείας που προβλέπονται διευκρίνισε: «Η εποπτεία του κράτους θα είναι και νομική σε θέματα ασφάλειας και από τη <b>ΡΑΕ</b> σε θέματα τιμολόγησης των υπηρεσιών, προτεραιοτήτων που θα υπάρξουν. Επομένως θα υπάρχει απόλυτος έλεγχος του κράτους, αλλά αντίστοιχα η ιδιωτικοποίηση θα φέρει φρέσκα κεφάλαια στην εταιρεία και θα επιτρέψει την ανάπτυξη των υποδομών γρήγορα, που όπως ξέρουμε η διείσδυση του φυσικού αερίου στην Ελλάδα είναι σχετικά μικρή».</p>
      <p>Σε ό,τι αφορά τον εθνικό στόχο συμμετοχής των <b>ΑΠΕ</b> στο σύστημα ενέργειας, ο κ. <b>Θωμάς</b> εξήγησε: «Ο στόχος μας είναι 35% με συμμετοχή των <b>ΑΠΕ</b> στο σύστημα ενέργειας το 2030, το οποίο αντιστοιχεί σε 60-65% σαν κομμάτι της ηλεκτρικής ενέργειας, γιατί ενέργεια δεν έχουμε μόνο ηλεκτρική, έχουμε και άλλες μορφές ενέργειας που χρησιμοποιούμε στο σύστημά μας. Είναι εφικτός στόχος αν μπορέσουμε να ελαφρύνουμε το αδειοδοτικό σύστημα και το κάνουμε πιο αποδοτικό. Υπάρχει μια μεγάλη σειρά επενδύσεων που περιμένουν να γίνουν. Έχουν καθυστερήσει στο ένα ή άλλο στάδιο. Είναι πολύπλοκη διαδικασία, ο μέσος όρος κατά το παρελθόν ήταν επτά χρόνια, αλλά το επενδυτικό ενδιαφέρον έχει αυξηθεί μετά την κρίση και παίρνουμε στοχευμένα μέτρα, για να μπορέσουμε να ξεμπλοκάρουμε τις επενδύσεις –και τις μεγάλες που υπάρχουν και τις υβριδικές που πιάνουν και τα νησιά αλλά και τις πολύ μικρές, όπως είναι στους αγρότες, στην αγροτική γη»</p>
      <h3>«Πώς θα γίνει η απολιγνιτοποίηση»</h3>
      <p>Ερωτηθείς για τα βήματα που θα οδηγήσουν στον στόχο της <b>απολιγνιτοποίησης,</b> ο κ. <b>Θωμάς</b> ανέφερε: «Ετοιμάζουμε ένα μεγάλο master plan γι΄ αυτές τις περιοχές, στο οποίο θα εμπλέκονται διάφορα υπουργεία -έχουμε μία διυπουργική επιτροπή, γιατί τα κίνητρα που θα προσφέρει η Πολιτεία σε αυτές τις περιοχές θα είναι πολλαπλά, θα είναι φορολογικά, επενδυτικά, αντικατάστασης ενέργειας , παιδείας για τη μετεγκατάσταση εργασίας ή για το εργατικό δυναμικό να αποκτήσει καινούριες δεξιότητες […] Άμεσα -στο τέλος του χρόνου έως αρχές του επόμενου- αποδίδουμε στις τοπικές κοινωνίες γύρω στα 130 εκατομμύρια, τα οποία θα βοηθήσουν να ετοιμαστούν καλά τα διάφορα business plans σε συνάρτηση με τις διαβουλεύσεις που κάνουμε με τις περιφέρειες και τους δήμους και θα έχουμε ένα ολοκληρωμένο πλαίσιο, το οποίο θα μπορέσει να βοηθήσει τις κοινωνίες αυτές σε μία αλλαγή προς τους τρεις τομείς».</p>
      <p>«Στον πρωτογενή τομέα στη <b>Δυτική Μακεδονία,</b> έχουμε π.χ. τα καλύτερα κρασιά αλλά όχι μόνο κρασιά, στον δευτερογενή τομέα, όπου έχει δεσμευτεί και ο πρωθυπουργός να γίνουν μεγάλες επενδύσεις βιομηχανικού τομέα, για να εκμεταλλευτούμε το εξαιρετικά ικανό και εκπαιδευμένο προσωπικό της ΔΕΗ στον τομέα της ενέργειας, όπου σίγουρα οι εκτάσεις που έχει η ΔΕΗ σε αυτές τις περιοχές θα χρησιμοποιηθούν για μεγάλα έργα ΑΠΕ, τα οποία μπορεί να έχουν και κατασκευή μαζί με αυτά και τέλος και στις υπηρεσίες πχ. στην Κοζάνη κάνουμε συζητήσεις με το Πανεπιστήμιο, το οποίο θα αναπτυχθεί περισσότερο και σε άλλα θέματα πάνω στην εκπαίδευση», διευκρίνισε εκφράζοντας τη βεβαιότητα ότι «θα είναι win-win η ενεργειακή μετάβαση».</p>
      <related>
        <a href="https://neaselida.gr/politiki/megaro-maximoy-i-epitachynsi-toy-espa-sti-synantisi-toy-prothypoyrgoy-me-toys-13-perifereiarches/"/>
      </related>
    </article>
  </body>
</html>