<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/u-poroshenka-vidreaguvaly-na-pidozru/"/>
    <meta property="og:site_name" content="Рубрика"/>
    <meta property="article:published_time" content="2019-11-18T11:06:32+00:00"/>
    <meta property="og:title" content="У Порошенка відреагували на підозру"/>
    <meta property="og:description" content="Адвокат п’ятого президента Петра Порошенка Ігор Головань заявляє, що проєкт повідомлення про підозру Порошенкові є замовленням Росії та спробою перешкодити йому провести зустрічі з іноземними лідерами у Хорватії та Канаді. Повідомляє Головань в блозі на “УП”. “Так званий “проєкт підозри”, про який написав в телеграмі заступник глави адміністрації Януковича Портнов, а згодом скопіювала пресслужба ДБР, […]"/>
  </head>
  <body>
    <article>
      <h1>У Порошенка відреагували на підозру</h1>
      <address><time datetime="2019-11-18T11:06:32+00:00">18 Nov 2019, 11:06</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/11/4edc4570cd2119e9ae4f2c86f8aa10da-860x580-c-1.jpg"/>
      </figure>
      <p>
        <b>
          <b>Адвокат п’ятого президента Петра Порошенка Ігор Головань заявляє, що проєкт повідомлення про підозру Порошенкові є замовленням Росії та спробою перешкодити йому провести зустрічі з іноземними лідерами у Хорватії та Канаді.</b>
        </b>
      </p>
      <p>Повідомляє Головань в блозі на <a href="https://blogs.pravda.com.ua/authors/golovan/5dd26afa699c2/?fbclid=IwAR2j58uWKaQzdH6I1Y3_WhpJivPhW4IU1uF4bJksmCL9ri9Fl90izhw-1zo">“УП”.</a></p>
      <p>“Так званий “проєкт підозри”, про який написав в телеграмі заступник глави адміністрації Януковича Портнов, а згодом скопіювала пресслужба ДБР, є нічим іншим як російським замовленням на завдання шкоди репутації п’ятого президента, а також спробою перешкодити Петру Порошенку провести ряд зустрічей з іноземними лідерами на саміті Європейської народної партії у Хорватії та на безпековому форумі в Галіфаксі (Канада)”.</p>
      <p>
        <b>Головань назвав проєкт підозри “останнім козирем” директора Держбюро розслідувань Романа Труби, з-під якого “швидко вислизає” крісло.</b>
      </p>
      <p>Він також додав, що поспіх Труби і “його наставника” Портнова обумовлений ще й тим, що 15 листопада Шевченківський суд зобов’язав ДБР розглянути клопотання про закриття саме цього провадження.</p>
      <p>На думку адвоката, підготовка проєкту підозри є спробою Труби ухилитися від виконання судового рішення.</p>
      <p>18 листопада пресслужба Державного бюро розслідувань <a href="https://rubryka.com/2019/11/18/dbr-peredalo-pidozru-poroshenku-v-genprokuraturu-v-chomu-sprava/">повідомила</a>, що слідчі центрального апарату скерували до Генпрокуратури проєкт повідомлення про підозру Петру Порошенкові.</p>
      <p>Після приходу до влади Володимира Зеленського проти колишнього президента Петра Порошенка відкрили низку проваджень.</p>
      <p>У команді Порошенка вважають, що директор ДБР Роман Труба став інструментом у руках Портнова.</p>
    </article>
  </body>
</html>