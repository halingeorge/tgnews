<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/isarescu-nu-numai-marimea-impozitelor-conteaza-ci-si-povara-birocratiei-domnia-sau-nu-a-legii-costurile-pentru-obtinerea-de-avize-si-autorizatii.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T11:50:33+00:00"/>
    <meta property="og:title" content="Isărescu: Nu numai mărimea impozitelor contează, ci şi povara birocraţiei, domnia sau nu a legii, costurile pentru obţinerea de avize şi autorizaţii"/>
    <meta property="og:description" content="Reducerea impozitelor pare cea mai simplă soluţie, dar eu cred că nu numai mărimea acestora contează, ci şi povara birocraţiei, domnia sau nu a legii,"/>
  </head>
  <body>
    <article>
      <h1> Isărescu: Nu numai mărimea impozitelor contează, ci şi povara birocraţiei, domnia sau nu a legii, costurile pentru obţinerea de avize şi autorizaţii </h1>
      <address><time datetime="2019-11-18T11:50:33+00:00">18 Nov 2019, 11:50</time> by <a rel="author">Redacția</a></address>
      <p>Reducerea impozitelor pare cea mai simplă soluţie, dar eu cred că nu numai mărimea acestora contează, ci şi povara birocraţiei, domnia sau nu a legii, costurile pentru obţinerea de avize şi autorizaţii sau chestiunile contractuale, a declarat, luni, într-o conferinţă de specialitate, Mugur Isărescu, Guvernatorul Băncii Naţionale a României (BNR), transmite Agerpres.</p>
      <p>„Nu doar mărimea impozitelor contează, cum uneori se discută. Şi acum se mai vorbeşte de reducerea impozitării. Unde să le mai reduci, măi nene? Scuzaţi-mi exprimarea… Avem numai 26% din PIB venituri din impozite, cel mai mic nivel din toate ţările europene. Am ieşit din orice model european. Bineînţeles că pare cea mai simplă soluţie, dar eu cred că nu numai mărimea impozitelor contează, ci şi povara birocraţiei, domnia sau nu a legii, costurile pentru obţinerea de avize şi autorizaţii sau chestiunea contractuală. Totul trebuie să plece de la disciplina de plăţi pe care o impun cei de la Finanţe. Mai este un aspect care, de multe ori, condiţionează calitatea instituţiilor: independenţa funcţionarilor. Doar o instituţie care ştie că profesionalismul şi binele public sunt adevăratele constrângeri ale funcţionarului, şi nu influenţa sau interesul cuiva, poate contribui la consolidarea climatului de afaceri”, a afirmat Isărescu.</p>
      <p>Guvernatorul BNR a susţinut ideea conform căreia ţările sunt mai dezvoltate şi progresează mai rapid dacă au instituţii de calitate.</p>
      <p>„Dacă dorim creşterea performanţei economiei pe termen lung, nu este suficient ca doar companiile private să facă eforturi, ci şi instituţiile să ştie să-şi calibreze dozajul şi calitatea intervenţiilor. Această teză a rolului instituţiilor pentru o bună economie de piaţă are o largă susţinere în literatura de specialitate. Nu am în vedere doar instituţii guvernamentale, ci mă refer la instituţii ale economiei de piaţă în sens larg, cum fi Camera de Comerţ. Existenţa unor instituţii puternice este cel mai bun indicator al dezvoltării structurale şi al capacităţii unui stat de a crea bunăstarea pe termen lung. Ţările sunt mai dezvoltate şi progresează mai rapid dacă au instituţii de calitate şi acest lucru este deja demonstrat şi acceptat. De ce se întâmplă asta? Simplu, pentru că antreprenorii se simt protejaţi în economii care oferă predictibilitate, în care le sunt garantate drepturile de proprietate. Statul trebuie să fie un concurent loial, să-şi facă plăţile la timp, nu doar să pretindă să i se plătească impozitele la termen. Sustenabilitatea creşterii economice, ca generator de convergenţă reală, este intrinsec legată de concurenţă şi competitivitate. Buna funcţionare a economiei de piaţă depinde de buna funcţionare a acestor două aspecte care pot fi determinate fundamental de modul în care instituţiile noastre ştiu să se implice în economie”, a precizat Mugur Isărescu.</p>
      <p>Consiliul Concurenţei organizează, luni, la sediul Camerei de Comerţ şi Industrie a României (CCIR), conferinţa cu tema „Mediul concurenţial şi competitivitatea în sectoare cheie ale economiei româneşti’.</p>
      <p>Sursa Foto: Inquam Photos/ Autor: Octav Ganea</p>
    </article>
  </body>
</html>