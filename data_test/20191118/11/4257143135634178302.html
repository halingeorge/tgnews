<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/18/a-marian-cozma-gyilkossag-ugyeben-elitelt-sztojka-ivant-kapcsolhattak-le-a-rendorok-video"/>
    <meta property="og:site_name" content="infostart"/>
    <meta property="article:published_time" content="2019-11-18T11:04:04+00:00"/>
    <meta property="og:title" content="A Marian Cozma-gyilkosság ügyében elítélt Sztojka Ivánt kapcsolhatták le a rendőrök - videó"/>
    <meta property="og:description" content="Sztojka Iván 2009-ben részt vett a veszprémi kézilabdázó, Marian Cozma meggyilkolásában. A férfit 13 év fegyházra ítélték, de tavaly nyáron harmadolták a büntetését, és 4 év 5 hónappal hamarabb kiengedték feltételesen."/>
  </head>
  <body>
    <article>
      <h1>A Marian Cozma-gyilkosság ügyében elítélt Sztojka Ivánt kapcsolhatták le a rendőrök - videó</h1>
      <address><time datetime="2019-11-18T11:04:04+00:00">18 Nov 2019, 11:04</time> by <a rel="author">Infostart</a></address>
      <h3>Sztojka Iván 2009-ben részt vett a veszprémi kézilabdázó, Marian Cozma meggyilkolásában. A férfit 13 év fegyházra ítélték, de tavaly nyáron harmadolták a büntetését, és 4 év 5 hónappal hamarabb kiengedték feltételesen.</h3>
      <p>A police.hu portálra felkerült közlemény szerint a rendőrök üzletszerűen elkövetett kerítés és kitartottság miatt folytatnak nyomozást a 37 éves enyingi férfi ellen, társai ellen pedig bűnszervezetben, üzletszerűen bűnsegédként elkövetett kerítés és kitartottság gyanúja miatt indult eljárás, ők szabadlábon védekeznek. <a href="https://hirado.hu/belfold/kekfeny/cikk/2019/11/18/ismet-elfogtak-a-marian-cozma-meggyilkolasaban-resztvevo-egyik-ferfit#">Egybehangzó sajtóértesülések szerint</a> a 37 éves férfi nem más, mint a Marian Cozma meggyilkolása ügyében harmadrendű vádlottként elítélt Sztojka Iván.</p>
      <p>A nyomozók szerint az egy enyingi férfi három társával együtt prostitúcióra kényszerített egy dunaújvárosi lányt, akitől bevételének jelentős részét elvették. A férfi rendszeresen beszámoltatta a nőt a jövedelméről, amit vagy készpénzben vagy banki utalással kellett neki elküldenie. Ebben az általa beszervezett három bűntársa segítette, akik saját bankszámlájukról vették fel az oda utalt, prostitúcióval megkeresett pénzt, amit átadtak a 37 éves enyingi férfinak - <a href="http://www.police.hu/hu/hirek-es-informaciok/legfrissebb-hireink/bunugyek/a-megalapozott-gyanu-kerites-es-kitartottsag">áll a rendőrségi portálra felkerült beszámolóban</a>.</p>
      <p>A rendőrök a férfi és társai elfogására 2019. november 13-án hajnalra bűnügyi akciót szerveztek, amelynek alkalmával valamennyiüket intézkedés alá vonták, az otthonaikban megtartott kutatásokon a bűncselekménnyel kapcsolatba hozható tárgyi bizonyítási eszközöket foglaltak le. Az enyingi férfit elfogását követően előállították és bűnszervezetben, üzletszerűen elkövetett kerítés és kitartottság megalapozott gyanúja miatt gyanúsítottként hallgatták ki, majd bűnügyi őrizetbe vették. A bíróság november 15-én elrendelte letartóztatását.</p>
      <figure>
        <iframe src="https://www.youtube.com/embed/qSG8kybgY3k" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: police.hu</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2018/07/27/petre-cozma-lehetseges-hogy-sztojka-megvasarolta-a-szabadsagat"/>
        <a href="https://infostart.hu/bunugyek/2018/07/26/meg-egy-forintot-sem-kapott-marian-cozma-csaladja"/>
        <a href="https://infostart.hu/belfold/2018/07/25/kiengedtek-a-bortonbol-a-marian-cozma-halala-miatt-elitelt-ferfit"/>
        <a href="https://infostart.hu/bunugyek/2012/10/01/cozma-ugy-a-harmadrendu-vadlott-buntetesen-szigoritott-a-kuria-521745"/>
      </related>
    </article>
  </body>
</html>