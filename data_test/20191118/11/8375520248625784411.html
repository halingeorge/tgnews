<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/za-misyac-u-kijevi-avtohami-otrimali-shtrafiv-na-44-mln-grn-640680.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T11:42:10+00:00"/>
    <meta property="og:title" content="За місяць у Києві автохами отримали штрафів на 4,4 млн грн"/>
    <meta property="og:description" content="Патрулювання смуг руху громадського транспорту дало результати"/>
  </head>
  <body>
    <article>
      <h1>За місяць у Києві автохами отримали штрафів на 4,4 млн грн</h1>
      <address>
        <time datetime="2019-11-18T11:42:10+00:00">18 Nov 2019, 11:42</time>
      </address>
      <h4>Патрулювання смуг руху громадського транспорту дало результати</h4>
      <p>У Києві за результатами патрулювання смуг руху громадського транспорту протягом місяця винесено 8 600 постанов на загальну суму штрафів 4,4 млн грн. Про це повідомив радник київського міського голови Максим Бахматов.</p>
      <p>«Ми вже можемо звітувати про перші результати заходів посилення контролю трафіка головних вузлів та вулиць Києва. Зокрема, довело свою ефективність патрулювання смуг громадського транспорту. Як бачимо, результати приголомшливі. Ми працюємо спільно з поліцією у години пік вранці та увечері – із 7:30 до 9:00 та з 16:30 до 19:00. Лише за місяць (із 15 жовтня до 14 листопада) винесено 8 600 постанов на майже 4,5 млн грн», – <a href="https://kyivcity.gov.ua/news/za_rezultatami_patrulyuvannya_smugi_rukhu_gromadskogo_transportu_za_misyats_vineseno_8600_postanov_na_mayzhe_45_mln_grn_shtrafiv/">сказав</a> він.</p>
      <p>Бахматов також нагадав, що 7 листопада <a href="https://glavcom.ua/kyiv/news/vid-sogodni-vjizd-vantazhivok-u-kijiv-u-godini-pik-zaboroneno-638258.html">запровадили перекриття в’їзду до Києва з Житомирського напрямку для вантажного транспорту у години пік.</a></p>
      <p>«Локацію відпрацьовує Патрульна поліція та ГО «Муніципальна варта». Впроваджувати зміни почали на в’їзді з боку Житомира, але, за нашим задумом, згодом обмеження діятимуть і на інших в’їздах. Раніше, у вересні, в’їзд до Києва обмежили з Бориспільського напрямку, де зупиняють 150 одиниць вантажного транспорту щоденно», – додав радник міського голови.</p>
      <p>Нагадаємо, у жовтні у столиці <a href="https://glavcom.ua/kyiv/news/kijiv-stojit-u-zatorah-u-klichka-stvorili-grupu-z-polipshennya-trafika-634020.html">запрацювала координаційна група з планування та поліпшення міського трафіка, ініційована Бахматовим</a>. Керівники транспортної інфраструктури Києва та правоохоронні органи об’єднали зусилля для покращення трафіка міста.</p>
      <p>Працівники Інспекції з паркування <a href="https://glavcom.ua/kyiv/news/u-kijevi-parkuvalniki-pochali-samostiyno-evakuyuvati-avtomobili-640362.html">почали здійснювати самостійну евакуацію автомобілів</a>, розташування яких суттєво перешкоджає дорожньому руху або створює загрозу безпеці руху.</p>
      <p>Як повідомлялося, 18 листопада <a href="https://glavcom.ua/kyiv/news/na-bulvari-lesi-ukrajinki-masova-evakuaciya-avtomobiliv-video-640662.html">Інспекція з паркування проводить рейд на бульварі Лесі Українки в центрі Києва</a>. Наразі відбувається евакуація автомобілів, що припарковані на смузі руху громадського транспорту.</p>
      <p>Дізнайтеся також, <a href="https://glavcom.ua/kyiv/news/evakuaciya-avtomobiliv-de-i-za-skilki-porushniki-mozhut-zabrati-svoji-avtivki-video-613874.html">де порушники можуть забрати свої автомобілі, і скільки їм це коштуватиме. </a></p>
      <blockquote><b>Читайте також<br/></b><br/>   •  <b><a href="https://glavcom.ua/columns/olegtitamyr/avtokolaps-u-stolici-yak-podolati-nezakonne-parkuvannya-639935.html">Автоколапс у столиці. Як подолати незаконне паркування</a></b></blockquote>
      <related>
        <a href="https://glavcom.ua/kyiv/news/na-bulvari-lesi-ukrajinki-masova-evakuaciya-avtomobiliv-video-640662.html"/>
        <a href="https://glavcom.ua/kyiv/news/parkuvalniki-ochistili-bessarabsku-ploshchu-vid-avtohamiv-foto-video-640591.html"/>
        <a href="https://glavcom.ua/kyiv/news/u-kijevi-parkuvalniki-pochali-samostiyno-evakuyuvati-avtomobili-640362.html"/>
      </related>
    </article>
  </body>
</html>