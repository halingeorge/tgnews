<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717704/%D9%85%D8%B5%D9%88%D8%A8%D9%87-%D9%85%D9%85%D9%86%D9%88%D8%B9%DB%8C%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7-%D8%A8%D9%87-%DB%B9%DB%B6-%D8%A7%D9%86%D8%AC%D9%85%D9%86-%D8%AA%D9%88%D9%84%DB%8C%D8%AF%DB%8C-%D8%A7%D8%A8%D9%84%D8%A7%D8%BA-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:50:58+00:00"/>
    <meta property="og:title" content="مصوبه ممنوعیت افزایش قیمت کالا به ۹۶ انجمن تولیدی ابلاغ شد"/>
    <meta property="og:description" content="قائم مقام وزیر صنعت، معدن و تجارت در امور بازرگانی با تاکید بر اینکه هرگونه افزایش قیمت به بهانه تغییر نرخ بنزین در بازار غیرقانونی است و حتماً با متخلفان برخورد قانونی می‌شود گفت: روز گذشته ۱۸ هزار و ۳۲ مورد بازرسی توسط بازرسان سازمان حمایت، سازمان‌های صنعت، معدن و تجارت استان‌ها و همچنین بازرسی اصناف در سطح استان‌ها انجام گرفته و برای ۱۲۴۲ متخلف پرونده تشکیل و جهت بررسی به تعزیرات حکومتی ارسال شده است."/>
  </head>
  <body>
    <article>
      <h1>مصوبه ممنوعیت افزایش قیمت کالا به ۹۶ انجمن تولیدی ابلاغ شد</h1>
      <address><time datetime="2019-11-18T11:50:58+00:00">18 Nov 2019, 11:50</time> by <a rel="author">مجید معتمدی</a></address>
      <p>قائم مقام وزیر صنعت، معدن و تجارت در امور بازرگانی با تاکید بر اینکه هرگونه افزایش قیمت به بهانه تغییر نرخ بنزین در بازار غیرقانونی است و حتماً با متخلفان برخورد قانونی می‌شود گفت: روز گذشته ۱۸ هزار و ۳۲ مورد بازرسی توسط بازرسان سازمان حمایت، سازمان‌های صنعت، معدن و تجارت استان‌ها و همچنین بازرسی اصناف در سطح استان‌ها انجام گرفته و برای ۱۲۴۲ متخلف پرونده تشکیل و جهت بررسی به تعزیرات حکومتی ارسال شده است.</p>
      <p>به گزارش ایسنا به نقل از وزارت صنعت، معدن و تجارت، حسین مدرس خیابانی در جلسه ستاد تنظیم بازار کشور تاکید کرد: طبق توافق انجام شده تعزیرات حکومتی به صورت ویژه و در شعبات اختصاصی در سریعترین زمان ممکن این پرونده ها را بررسی و رای لازم را صادر خواهد کرد.</p>
      <p>وی افزود: خوشبختانه کالاهای اساسی به میزان کافی و در انبارها موجود است و در تامین کالاهای ضروری و اساسی مورد نیاز مردم هیچگونه مشکلی وجود ندارد.</p>
      <p>
        <b>برخورد با تخلفات گرانفروشی، احتکار و امتناع از عرضه</b>
      </p>
      <p>مدرس خیابانی تصریح کرد: علاوه بر موضوع گرانفروشی، احتکار و امتناع از عرضه نیز به عنوان یکی از تخلفات مورد توجه بازرسان است که در صورت مواجه بدون کوچکترین مماشاتی با متخلفین برابر قانون برخورد خواهد شد.</p>
      <p>وی خاطرنشان کرد: افزایش نرح بنزین در قیمت انواع اقلام کالایی و خدمات تاثیر ناچیزی دارد و برخی دغدغه های موجود، ناشی از جو روانی در سطح بازار است که با تدابیر اتخاذ شده جلوی این اتفاق گرفته خواهد شد.</p>
      <p>
        <b>دریافت شکایات مردمی از ساعت ۷ صبح تا ۱۰ شب در سامانه ۱۲۴</b>
      </p>
      <p>قائم مقام وزیر صمت تاکید کرد: بازرسی های شکایت محور در اولویت خواهد بود و بر اساس مصوبه ستاد تنظیم بازار، ستادهای خبری ۱۲۴ موظف هستند از ۷ صبح تا ۱۰ شب شکایات مردمی را دریافت کنند و البته موارد در سریعترین زمان ممکن از سوی بازرسین مورد رسیدگی قرار می گیرد.</p>
      <p>مدرس خیایانی تصریح کرد: مردم از چهار روش موجود شامل تلفن گویای ۱۲۴، سامانه ثبت شکایات ۱۲۴، اپلیکیشن آپ و همچنین به صورت حضوری می توانند شکایات خود را طرح کنند.</p>
      <p>وی خاطرنشان کرد: روند بازرسی ها باید به گونه ای باید باشد تا مردم اطمینان لازم را از نحوه اعلام شکایت و رسیدگی به آن ها کسب کنند و کمک کنند تا فضای موجود به درستی مدیریت و در حقوق مردم هیچگونه اجحافی نشود.</p>
      <p>
        <b>۳۰  هزار بازرسی روزانه برای کنترل قیمت‌ها</b>
      </p>
      <p>مدرس خیابانی گفت: ۴۰۰۰ بازرس از سازمان حمایت، سازمان های صمت استان ها و اتاق اصناف در سطح کشور روزانه ۳۰ هزار مورد بازرسی میدانی را برای کنترل قیمت ها انجام می دهند.</p>
      <p>قائم مقام وزیر صنعت، معدن و تجارت افزود: در خصوص کنترل بازار علاوه بر این گشت های مشترک با سازمان تعزیرات حکومتی، اتحادیه های صنفی کل کشور نیز با ۱۵ هزار بازرس در قالب ۸ هزار بازرس قیمت‌ها را در بازار رصد می کنند.</p>
      <p>مدرس خیابانی افزود: ستاد ویژه تنظیم بازار برای رصد قیمت ها در مراکز استان ها و شهرستان ها نیز به صورت روزانه برگزار می شود و روسای سازمان‌های صنعت، معدن و تجارت در تمام استان‌ها به طور مستمر تمامی قیمت ‌ها را به دقت رصد می‌کنند.</p>
      <p>این مقام مسئول با اشاره به اینکه همه کالاها در بازار به وفور موجود است و هیچ گونه کمبود کالایی در کشور وجود ندارد گفت: در تامین کالاهای ضروری و اساسی هیچگونه مشکلی وجود ندارد. به میزان کافی کالاها ذخیره سازی شده است.</p>
      <p>وی با بیان اینکه عرضه کالا و ارایه تخفیف و حراج ها در فروشگاه های زنجیره ای نیز مانند قبل ادامه دارد و کنترل بازار از طریق سامانه های رصد کالا، قیمت و سامانه اعلام موجودی نیز ادامه خواهد داشت، افزود: علاوه بر ابلاغ سازمان حمایت به ۹۶ انجمن تولیدی جهت عدم افزایش قیمت کالاها، اتاق بازرگانی، صنایع و معادن ایران نیز پشتیبان اجرای این طرح است و تولید کنندگان نیز از این طرح اعلام حمایت کردند تا افزایش قیمت صورت نگیرد.</p>
      <p>
        <b>هماهنگی با وزارت نفت برای تخصیص سهمیه‌های حمل و نقل درون شهری</b>
      </p>
      <p>مدرس خیابانی با اشاره به اینکه در حال حاضر بخشی از نگرانی موجود مربوط به حمل و نقل درون شهری است که برای رفع آن هماهنگی هایی با وزارت نفت انجام شده است و باید طوری برنامه ریزی شود تا سهمیه بندی بنزین شامل همه ذی حقان در حوزه حمل و نقل شود.</p>
      <p>قائم مقام وزیر صمت در امور بازرگانی به ضرورت همراهی رسانه ها برای اطلاع رسانی مناسب و به موقع به مردم در خصوص تثبیت قیمت ها و جلوگیری از هرگونه افزایش قیمت اشاره و تصریح کرد: از رسانه ها دعوت می کنیم تا از فروشگاه های زنجیره ای و موجودی کالاها بازدید کنند و به مردم در این زمینه اطمینان خاطر دهند.</p>
      <p>انتهای پیام</p>
    </article>
  </body>
</html>