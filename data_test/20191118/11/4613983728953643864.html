<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/deals/ofitsialno-poshtenska-i-pireos-veche-sa-edno-tsyalo.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T11:31:06+00:00"/>
    <meta property="og:title" content="Официално: &quot;Пощенска&quot; и &quot;Пиреос&quot; вече са едно цяло"/>
    <meta property="og:description" content="Оперативното обединение на двете банки е приключило"/>
  </head>
  <body>
    <article>
      <h1>Официално: "Пощенска" и "Пиреос" вече са едно цяло</h1>
      <address>
        <time datetime="2019-11-18T11:31:06+00:00">18 Nov 2019, 11:31</time>
      </address>
      <p>"Пощенска банка" и "Банка Пиреос България" вече официално са едно цяло година след като обявиха своето сливане. Двете финансови институции са приключили оперативното си обединение на 17 ноември, става ясно от официално съобщение.</p>
      <p>"Това е заключителният етап от сделката, която е ключова за групата "Юробанк", с основни акционери - канадски и американски фондове, и е част от стратегията ѝ да разширява дейността си с фокус върху пазарите, на които е лидер", се посочва в него.</p>
      <p>Няколко дни по-рано е завършило и юридическото обединение между двете банки, като "Банка Пиреос" се е преобразувала чрез вливане, довело до нейното прекратяване. "Пощенска банка" стана правоприемник на Банка Пиреос, като цялото имущество на "Банка Пиреос", в това число всички права и задължения по сключените договори с клиенти, преминаха към "Пощенска банка", се казва още в съобщението.</p>
      <p>След сливането двете финансови институции ще оперират под марката на "Пощенска банка". Заедно те ще имат пазарен дял от над 10% що се отнася до размера на активите, кредитите и депозитите, които управляват.</p>
      <p>От "Юробанк България" посочват, че с кредитер портфейл в размер на 7,5 милиарда лева и депозитен такъв на стойност от 9,3 милиарда лева очакват да се наредят на трето място на пазара у нас.</p>
      <p>През 2016 година част от групата на "Юробанк България" станаха и активите на друга гръцка банка на българския пазар - Alpha Bank.</p>
      <p>През лятото на 2017 година стана ясно, че гръцката Piraeus ще търси купувачи на бизнеса си на Балканите, включително и в България. Малко по-късно стана ясно, че три български банки имат интерес към сделката. Сред тях освен настоящият купувач на "Банка Пиреос България" се наредиха още "Българо-американска кредитна банка" и "Инвестбанк".</p>
    </article>
  </body>
</html>