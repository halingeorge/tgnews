<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/se-pomnimo-dan-ko-je-nag-splezal-na-dimnik-247323"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T11:22:00+00:00"/>
    <meta property="og:title" content="Še pomnimo dan, ko je nag splezal na dimnik"/>
    <meta property="og:description" content="Kdo se spomni humornega, pronicljivega, zbadljivega in z vsemi žavbami namazanega ribniškega ADB teatra, ki je pred četrt stoletja zaspano Ribnico in okolico nagovoril z jezikom novodobne satire? B..."/>
  </head>
  <body>
    <article>
      <h1>Še pomnimo dan, ko je nag splezal na dimnik</h1>
      <h2>Drago Milinović - Đerđo se je pred osmimi leti preselil na jug Švedske. Veliko platno ga ni toliko mikalo, nemirni duh v njem je iskal nove izzive</h2>
      <address><time datetime="2019-11-18T11:22:00+00:00">18 Nov 2019, 11:22</time> by <a rel="author">Milan Glavonjić</a></address>
      <slideshow>
        <figure>
          <img src="https://www.slovenskenovice.si/images/slike/2019/11/09/1609329.jpg"/>
          <figcaption>Z Matjažem Javšnikom FOTO: OSEBNI ARHIV</figcaption>
        </figure>
        <figure>
          <img src="https://www.slovenskenovice.si/images/slike/2019/11/09/1609330.jpg"/>
          <figcaption>Na sprehodu v Blatah FOTO: MILAN GLAVONJIĆ</figcaption>
        </figure>
      </slideshow>
      <p>Kdo se spomni humornega, pronicljivega, zbadljivega in z vsemi žavbami namazanega ribniškega ADB teatra, ki je pred četrt stoletja zaspano Ribnico in okolico nagovoril z jezikom novodobne satire? Brez dlake na jeziku je skupina zanesenjakov tolkla vse počez, njene tarče so bili v tistih letih politiki vseh barv, ki so deželi na sončni strani Alp na poti proti obljubljeni Švici vzeli dušo. Med najbolj žlahtnimi gobezdači teatra je bil <b>Drago Milinović - Đerđo</b>, ki so ga v letih vzpona ABD teatra snubili številni režiserji novega nacionalnega vala. Od leta 1998 pa do 2010. mu Slovenski filmski center pripisuje deset vlog v najbolj gledanih filmih tega obdobja. Tudi v filmih V leru, Od groba do groba, Slovenka, Zeleni dom, Zadnja večerja. Veliko platno ga ni toliko mikalo, nemirni duh v njem je vedno iskal nove izzive, tudi ko je pred devetimi leti s prijatelji dan ali dva pred praznovanjem dneva državnosti brez kosa oblačil okoli poldneva splezal na dimnik ob neki gostilni v Ribnici. Z višine desetih metrov je nekaj časa ob spodbujanju s tal oznanjal, da bo »mladino praznični mrk zaspale Ribnice povsem ubil«, njegov performans pa je – po prihodu mož v modrem – tisti dan odmeval po vesoljni Sloveniji.<br/><br/>»Vsega sem se naveličal, pa še ljubezen se mi je vmes prikradla, in sem jo pred osmimi leti ucvrl na jug Švedske, v rokometno mesto Kristianstad, tako, kot je pri nas Ribnica. Ko prišlek stopi na njihova tla, verjetno je tako povsod, mora upogniti hrbet, da bi preživel. Nikjer ni obljubljene dežele. Nič me niso vprašali, kaj bom delal, jaz sem jim dejal, da znam vse. In vse tudi delam,« je Đerđo opisal svoje trenutno delovno mesto. S prijatelji iz teatra in znanci je v času obiska rojstnih Blat pogosto odpiral in zapiral</p>
      <figure>
        <img src="https://www.slovenskenovice.si/images/slike/2019/11/09/1609330.jpg"/>
        <figcaption>Na sprehodu v Blatah FOTO: MILAN GLAVONJIĆ</figcaption>
      </figure>
      <p>gostilne po Ribnici, otožen je bil, ker so nekatere znane birtije že zaprle vrata, tudi v deželi suhe robe je veliko novih obrazov, pravi. »Kaj hočeš, vsi so se malo postarali, no ja, nekateri se tudi pomlajujemo,« je pokazal nase in se z znancem dogovoril, da bo njegov sopotnik v tovornjaku ob vrnitvi na Švedsko. »Zadnje predstave, ki je bila v glavah nekaterih izmed nas v povojih, še nismo odigrali. Pri nas je bilo in bo vedno tako. Pustimo se presenetiti,« je Đerđovo razmišljanje dopolnil <b>Leon Lovšin</b>, ki je del zbadljive teatrske zasedbe, v kateri so še <b>Damijan Levstek</b>, <b>Boštjan Lovšin</b>, <b>Mitja Rus</b>, <b>Boris Fink</b> in <b>Nina Demšar</b>. </p>
    </article>
  </body>
</html>