<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820368-zavolodinna-neruhomistu-vtb-banku-prokuratura-zaversila-dosudove-rozsliduvanna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T11:52:00+00:00"/>
    <meta property="og:title" content="Заволодіння нерухомістю ВТБ Банку: прокуратура завершила досудове розслідування"/>
    <meta property="og:description" content="Київською місцевою прокуратурою №7 за оперативного супроводу ГУ КЗЕ СБ України завершено досудове розслідування у кримінальному провадженні стосовно директора приватного товариства, який спільно з приватним нотаріусом організували схему заволодіння майном АТ «ВТБ Банк», що знаходиться в управлінні Фонду гарантування вкладів фізичних осіб, на суму понад 96 млн гривень."/>
  </head>
  <body>
    <article>
      <h1>Заволодіння нерухомістю ВТБ Банку: прокуратура завершила досудове розслідування</h1>
      <h2>Київською місцевою прокуратурою №7 за оперативного супроводу ГУ КЗЕ СБ України завершено досудове розслідування у кримінальному провадженні стосовно директора приватного товариства, який спільно з приватним нотаріусом організували схему заволодіння майном АТ «ВТБ Банк», що знаходиться в управлінні Фонду гарантування вкладів фізичних осіб, на суму понад 96 млн гривень.</h2>
      <address>
        <time datetime="2019-11-18T11:52:00+00:00">18 Nov 2019, 11:52</time>
      </address>
      <p>Про це повідомляє <a href="https://kyiv.gp.gov.ua/ua/news.html?_m=publications&amp;_c=view&amp;_t=rec&amp;id=261276">пресслужба прокуратури Києва.</a></p>
      <p>“Згідно з матеріалами слідства, директор приватного товариства, маючи на меті незаконне заволодіння та привласнення майна неплатоспроможного банку, залучив до злочинної схеми приватного нотаріуса Київського міського нотаріального округу. Останній, діючи за вказівкою організатора злочину, виготовив підроблені договори купівлі-продажу майна у ПАТ «ВТБ Банк», а саме 2 нежитлових приміщень у м. Харкові та 23 квартир у таунхаусі, розташованому у Голосіївському районі Києва. На підставі підроблених документів зловмисникам вдалося перереєструвати право власності на 11 об’єктів, завдавши збитки на суму понад 96 млн гривень. У ході досудового розслідування зусиллями місцевої прокуратури та ГУ КЗЕ СБ України на всі об’єкти нерухомості, що стали предметом злочину, накладено арешт, та в подальшому, право власності на незаконно відчужені об’єкти повернуто <a href="https://www.ukrinform.ua/tag-fond-garantuvanna">Фонду гарантування вкладів фізичних осіб</a> в особі ПАТ «ВТБ Банк», - йдеться у повідомленні.</p>
      <p>Зазначається, що дії директора приватного товариства кваліфіковано за ч. 4 ст. 190, ч. 5 ст. 27 ч. 3 ст. 358, ч. 4 ст. 358, ч. 5 ст. 27 ч. 3 ст. 365-2 КК України як заволодіння чужим майном шляхом обману (шахрайство), вчинене в особливо великих розмірах, за попередньою змовою групою осіб; як пособництво у складанні нотаріусом завідомо підробленого документу, вчинене за попередньою змовою групою осіб; як використання завідомо підробленого офіційного документа, а також як пособництво у зловживанні нотаріусом своїми повноваженнями, яке спричинило тяжкі наслідки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2602712-nbu-spodivaetsa-so-sberbank-i-prominvest-ne-povtorat-dolu-rosijskogo-vtb.html">НБУ сподівається, що Сбербанк і Промінвест не повторять долю російського ВТБ</a>
      </blockquote>
      <p>На даний час обвинувальний акт скеровано до Шевченківського районного суду міста Києва для розгляду по суті.</p>
      <p>Санкцією статей передбачено покарання у вигляді позбавлення волі на строк від п'яти до дванадцяти років з конфіскацією майна.</p>
      <p>Нотаріуса у зв’язку з переховуванням від правооохоронних органів оголошено у розшук.</p>
    </article>
  </body>
</html>