<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/18/stanishev-vs-ninova-s-tozi-lider-bsp-niama-da-specheli-izbori.429969"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T11:04:00+00:00"/>
    <meta property="og:title" content="Станишев vs. Нинова: С този лидер БСП няма да спечели избори!"/>
    <meta property="og:description" content="Левицата нямало автоматично да стане първа политическа сила | Dnes.bg"/>
  </head>
  <body>
    <article>
      <h1>Станишев vs. Нинова: С този лидер БСП няма да спечели избори!</h1>
      <h2>Левицата нямало автоматично да стане първа политическа сила</h2>
      <address><time datetime="2019-11-18T11:04:00+00:00">18 Nov 2019, 11:04</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>БСП няма шанс да спечели парламентарни избори с този председател, смята лидерът на ПЕС Сергей Станишев.</p>
      <p>Социалистите се събраха вчера на пленум, за да анализират резултатите от местния вот. На този фон вътрешната опозиция на "Позитано" 20, от която е и Станишев, поиска оставки заради лошото представяне на изборите.<br/>Станишев обвини лично Корнелия Нинова, че превръща левицата в авторитарна партия.</p>
      <p>Лидерът на ПЕС обяви тази сутрин, че след силния старт през 2016 г. с победата на президентските избори БСП има поредица от пропуснати шансове.</p>
      <p>Той предупреди пред bTV, че левицата няма автоматично да стане първа политическа сила, а трябва да се бори за това.</p>
      <p>Според него това не трябва да е на чужди терени – силовашкия подход на ГЕРБ или на терена на националистите. <br/>Станишев обаче отказа да посочи кой би трябвало да седне на мястото на Нинова начело на БСП.</p>
      <p>Нека се заявят кандидати и партията ще реши, никой не е незаменим, коментира лидерът на ПЕС.</p>
      <p>Според него основният въпрос е как БСП се готви за избори, защото през последните години ГЕРБ ерозира и въпреки това БСП не печели.</p>
      <p>Големият проблем е, че в БСП под лозунга за промяна, се извършва промяна на съдържанието и на политиките, смята още Станишев.</p>
      <related>
        <h4>Още по темата</h4>
        <a href="https://www.dnes.bg/politika/2019/11/17/plenumyt-na-bsp-beliazan-ot-naprejenie-ostavkata-na-ninova-ne-be-diskutirana.429935"/>
        <a href="https://www.dnes.bg/politika/2019/11/17/bsp-analizira-vota-no-ne-mu-bilo-vremeto-za-ostavki.429911"/>
      </related>
    </article>
  </body>
</html>