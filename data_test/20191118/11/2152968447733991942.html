<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/18/zdraven-absurd-telk-ostavi-dete-s-autizym-bez-lichen-asistent.429958"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T11:14:00+00:00"/>
    <meta property="og:title" content="Здравен абсурд: ТЕЛК остави дете с аутизъм без личен асистент"/>
    <meta property="og:description" content="Комисията оставя майката и детето без никакви средства | Dnes.bg"/>
  </head>
  <body>
    <article>
      <h1>Здравен абсурд: ТЕЛК остави дете с аутизъм без личен асистент</h1>
      <h2>Комисията оставя майката и детето без никакви средства</h2>
      <address><time datetime="2019-11-18T11:14:00+00:00">18 Nov 2019, 11:14</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Решение на един от съставите на ТЕЛК в Пазарджик остави дете с аутизъм без право на личен асистент. Оказва се, че експертната комисия взема важни решения, свързани с тежки диагнози, без да има на разположение съответния специалист.</p>
      <p>Станалият вече известен ”Първи състав на ТЕЛК” към МБАЛ ”Пазарджик” спокойно заменя психиатър с педиатър. И без да преглежда, драстично реже проценти на дете с тежко заболяване. Дори и го оставя без средства за препитание, но му позволява частично право на професионална работа, съобщава Нова тв.</p>
      <p>Явяване пред "Първи състав на ТЕЛК" в Пазарджик на практика оставя майка и болното й дете без никакви средства.</p>
      <p>"Няма да получавам никакви пари и не мога да бъда личен асистент на детето, защото трябва да обжалвам решението на ТЕЛК пред НЕЛК. През цялото това време оставаме без доходи и без никакви пари", споделя майката на Кристина - Недка Кичукова.</p>
      <p>"В този ден не е имало психиатър. Тъй като има психиатрична диагноза, уместно е да бъде консултиран и от психиатър”, заяви директорът на МБАЛ "Пазарджик" д-р Красимир Темнилов, който също е психиатър. "Първи състав на ТЕЛК" не преглежда детето, но има издадено решение. </p>
      <p>"Само ме попитаха дали детето посещава училище. Изпратиха ме да чакам пред вратата, където се намира "Първи състав на ТЕЛК". И там чакахме доста. Представиха детето на председателя на ТЕЛК д-р Генов. Той попита дали посещава училище. Това беше, приключи се с прегледа”, разказва Кичукова. Оказва се, че липсата на психиатър, изобщо не е проблем.</p>
      <p>"От една година децата, които са с психични разстройства, са дадени да се гледат от педиатър. Съжалявам за това, което се е случило. Това е много голямо недоразумение", заяви още директорът на болницата. Той също е издавал ТЕЛК решение на Кристина през 2017 година.</p>
      <p>Посещаваме център за психично здраве в Пловдив. Там квалифицирани специалисти диагностицират Кристина от години. Говорим с един от лекарите, изготвили експертизата, нужна за явяване пред ТЕЛК в Пазарджик.</p>
      <p>"Съвестта ми и на моите колеги е чиста. Детето страда от генерализирано разстройство на развитието. Поведението е аутистично, страда езиково-говорното развитие", обясни лекарката, изготвила експертизата на Кристина.</p>
      <p>Според майката детето има нужда от постоянни грижи. Това потвърждават и експертите от пловдивския център за психично здраве, които са дали препоръки, че детето не може да се обслужва и функционира самостоятелно, без помощ от възрастен.</p>
      <p>Недка Кичукова и дъщеря й се връщат, за да попитат дали ТЕЛК  може да поправи собствената си грешка, но от там им отвърнали, че това е невъзможно. Според майката, този състав на ТЕЛК е допуснал още една грешка, даваща абсурдна възможност на детето й – способност  за извършване частично на професионална работа.</p>
    </article>
  </body>
</html>