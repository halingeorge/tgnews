<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/parterna-ar-faordiga-infor-postforhandlingarna-vi-strejkar-tills-vi-nar-en-losning/"/>
    <meta property="og:site_name" content="HBL"/>
    <meta property="article:published_time" content="2019-11-18T11:26:00+00:00"/>
    <meta property="og:title" content="Parterna är fåordiga inför postförhandlingarna: &quot;Vi strejkar tills vi når en lösning&quot;"/>
    <meta property="og:description" content="Förhandlingarna i postkonflikten fortsätter på måndag klockan 12. Parterna är hoppfulla och säger sig vara redo att förhandla så länge det krävs."/>
  </head>
  <body>
    <article>
      <h1>Parterna är fåordiga inför postförhandlingarna: "Vi strejkar tills vi når en lösning"</h1>
      <h2>Förhandlingarna i postkonflikten fortsätter på måndag klockan 12. Parterna är hoppfulla och säger sig vara redo att förhandla så länge det krävs.</h2>
      <address><time datetime="2019-11-18T11:26:00+00:00">18 Nov 2019, 11:26</time> by <a rel="author">Linnea de la Chapelle/SPT</a></address>
      <p>Post- och logistikunionen PAU och servicebranschens arbetsgivare Palta träffas hos riksförlikningsmannen <b>Vuokko Piekkala </b>i Helsingfors för att än en gång försöka komma överens och hitta en lösning i arbetstvisten.</p>
      <p>– Förhandlingarna är nu i ett känsligt skede, därför kan vi inte gå in på några detaljer, till exempel vad vi ännu är oense om. Vi diskuterar vid förhandlingsbordet och beslutar sedan vad vi berättar i offentligheten, säger <b>Esko Hietaniemi</b>, PAU:s förbundssekreterare.</p>
      <p>Palta kommenterar i nuläget inte heller de pågående förhandlingarna. Enligt Paltas kommunikationschef <b>Anna Storm</b> är de ändå hoppfulla.</p>
      <p>– Alltid när vi tar oss till riksförlikningsmannens byrå gör vi det med seriösa avsikter. Vi har fortfarande mycket att behandla och försöker tillsammans lösa tvisten.</p>
      <p>Enligt både PAU och Palta är det omöjligt att säga något om tidtabellen, men bägge parterna är färdiga att sitta och förhandla så länge det krävs.</p>
      <p>– Förhandlingarna faller åtminstone inte på att tiden skulle ta slut, säger Storm.</p>
      <p><b>Läs också:</b> <a href="https://www.hbl.fi/artikel/akts-sympatistrejk-galler-snart-ocksa-kollektivtrafiken/">AKT:s sympatistrejk gäller snart också kollektivtrafiken</a></p>
      <p>
        <b>Svår situation för alla</b>
      </p>
      <p>På grund av tvisten har PAU strejkat sedan måndagen den 11 november. Strejken avslutas den 24 november, men PAU har redan varslat om en ny två veckor lång strejk som kan börja den 25 november. Många förbund stöder PAU och har inlett sympatistrejker, till exempel Bil- och transportbranschens arbetarförbund, Sjömansunionen och Järnvägsunionen.</p>
      <p>– Det här är en svår situation för alla. Vi fortsätter ändå strejka tills vi har nått en lösning. Det kan alltså hända att vi ytterligare förlänger vår strejk också efter vår andra strejk, säger Esko Hietaniemi vid PAU.</p>
      <p>Parterna hoppas ändå att de når en lösning så snabbt som möjligt, så att strejkerna kan upphöra.</p>
      <p>– Förhandlingarna löser vi vid förhandlingsbordet parterna emellan. Vi hoppas nu på tålamod och arbetsro för förhandlingarna. Vi kommenterar inte strejkerna desto mera i det här skedet, säger Anna Storm vid Palta.</p>
      <related>
        <a href="https://www.hbl.fi/artikel/akts-sympatistrejk-galler-snart-ocksa-kollektivtrafiken/"/>
        <a href="https://www.hbl.fi/artikel/ingen-losning-i-postkonflikten-stodstrejker-inleds/"/>
      </related>
    </article>
  </body>
</html>