<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/economy/economy-greece/yperdiplasio-tou-stoxou-to-pleonasma/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T11:42:56+00:00"/>
    <meta property="og:title" content="Υπερδιπλάσιο του στόχου το πλεόνασμα"/>
    <meta property="og:description" content="Υπέρβαση καταγράφουν τα έσοδα τον Οκτώβριο – Τι δείχνουν τα στοιχεία για το πλεόνασμα"/>
  </head>
  <body>
    <article>
      <h6 class="kicker">Τι προβλέπεται για τα έσοδα</h6>
      <h1>Υπερδιπλάσιο του στόχου το πλεόνασμα</h1>
      <h2>Υπέρβαση καταγράφουν τα έσοδα τον Οκτώβριο – Τι δείχνουν τα στοιχεία για το πλεόνασμα</h2>
      <address><time datetime="2019-11-18T11:42:56+00:00">18 Nov 2019, 11:42</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Πρωτογενές πλεόνασμα 5,7 δισ. ευρώ έναντι στόχου για αποτέλεσμα 2,3 δισ. ευρώ εμφανίζει ο κρατικός προϋπολογισμός στο τέλος Οκτωβρίου σύμφωνα με τα στοιχεία που έδωσε το Γενικό Λογιστήριο του Κράτους.</p>
      <p>Αποκαλυπτικά είναι τα στοιχεία εκτέλεσης του προϋπολογισμού σύμφωνα με τα οποία τα έσοδα του Οκτωβρίου ήταν υψηλότερα του μηνιαίου στόχου κατά 71 εκατ. ευρώ, ποσό που ανταποκρίνεται αυξημένο κατά τι στις προβλέψεις για το πρωτογενές πλεόνασμα που έχουν αποτυπωθεί στο προσχέδιο του προϋπολογισμού.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Τα φορολογικά έσοδα κυμάνθηκαν λίγο υψηλότερα, αλλά η πρόσθετη αύξηση αντιστοιχήθηκε από υστέρηση εσόδων στο ΠΔΕ.</p>
      <h3>Το πλεόνασμα</h3>
      <p>Οι δαπάνες του προϋπολογισμού κινούνται επίσης χαμηλότερα στο 10μηνο, ως επί το πλείστον -φαινόμενο που παρουσιάζεται από την αρχή του έτους- λόγω του Προγράμματος Δημοσίων Επενδύσεων.</p>
      <p>Στο 10μηνο τα καθαρά έσοδα του κρατικού προϋπολογισμού παρουσίασαν υπέρβαση 1,6 δισ. ευρώ, οι επιστροφές εσόδων 358 εκατ. ευρώ, οι δαπάνες παρουσιάζουν υστέρηση 2,1 δισ. ευρώ (υστέρηση 366 εκατ. από τις μειωμένες δαπάνες τόκων και 811 εκατ. ευρώ από την υποεκτέλεση του ΠΔΕ), ενώ τα έσοδα του Προγράμματος Δημοσίων Επενδύσεων καταγράφουν υστέρηση 856 εκατ. ευρώ.</p>
      <p>Το υπουργείο Οικονομικών θα έχει νεότερα στοιχεία με προβλέψεις για την πορεία των εσόδων ανά τομέα τα οποία θα δίνουν μια καλύτερη εικόνα του δημοσιονομικού περιθωρίου.</p>
      <p>Έτσι τις επόμενες ημέρες ο αρμόδιος υφυπουργός Οικονομικών Θεόδωρος Σκυλακάκης και ο πολιτικός του προϊστάμενος Χρήστος Σταϊκούρας θα έχουν στη διάθεσή τους την ανάλυση των στοιχείων του Οκτωβρίου και θα ενημερώσουν τον πρωθυπουργό, Κυριάκο Μητσοτάκη προκειμένου να λάβει τις τελικές αποφάσεις.</p>
      <p>Την ίδια στιγμή, σύμφωνα με τις προβλέψεις του ΔΝΤ  ενώ για φέτος εκτιμούσε ότι το πλεόνασμα δεν θα ξεπεράσει το 3,3%, πλέον βάζει τον πήχη στο 3,7%.</p>
      <p>Βελτίωση υπάρχει και στο 2020, καθώς ενώ πριν έβλεπε πλεόνασμα 2,6%, πλέον ανεβάζει τον πήχη στο 3,1%, δηλαδή περίπου 1 δισ. ευρώ παραπάνω.</p>
      <p>Αξίζει να σημειωθεί ότι η Ευρωπαϊκή Επιτροπή στις φθινοπωρινές προβλέψεις εκτιμά ότι η Ελλάδα με τα σημερινά δεδομένα επιτυγχάνει τους δημοσιονομικούς στόχους και του 2020 και του 2021.</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>