<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Verstappen-Gasly-Sainz-completen-Formula_0_2346365406.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T11:22:17+00:00"/>
    <meta property="og:title" content="Verstappen, Gasly i Sainz completen el podi més jove de la història de la Fórmula 1"/>
    <meta property="og:description" content="La sanció de Hamilton (acaba 3r però passa a 7è) fa que el madrileny pugi al podi per primer cop"/>
  </head>
  <body>
    <article>
      <h1>Verstappen, Gasly i Sainz completen el podi més jove de la història de la Fórmula 1</h1>
      <h2>La sanció de Hamilton (acaba 3r però passa a 7è) fa que el madrileny pugi al podi per primer cop</h2>
      <address>
        <time datetime="2019-11-18T11:22:17+00:00">18 Nov 2019, 11:22</time>
      </address>
      <p>El Gran Premi del Brasil de Fórmula 1 va acabar gairebé dues hores més després que els pilots veiessin la bandera a quadres. Però tot i que no n'hi ha foto, el podi d'Interlagos passarà a la història per ser el més jove de la història de la Fórmula 1.</p>
      <p>Els comissaris de la cursa van decidir sobre la marxa investigar dues maniobres que havien tingut lloc durant la cursa. Dues maniobres que tenien molt a dir en el resultat final de la cita brasilera. Una, l'accident que va provocar Lewis Hamilton amb Alexander Albon i que va acabar amb la cursa del tailandès. "Accepto el càstig que em puguin imposar", deia Hamilton a la roda de premsa oficial.</p>
      <figure>
        <iframe data-src="https://twitter.com/F1/status/1196361150440579075?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'altra, l'activació que va fer Carlos Sainz del DRS del seu McLaren quan hi havia banderes grogues onejant a la pista. El comunicat de la sanció de cinc segons que direcció de cursa va decidir imposar a Hamilton (que d'aquesta manera no només perdia la tercera posició sinó que queia fins al setè lloc de la classificació final) feia que Carlos Sainz tingués opcions de podi, ja que ell havia creuat la línia d'arribada quart. La investigació oberta per l'ús del DRS del seu McLaren (que finalment els comissaris van decidir no castigar perquè el pilot no havia guanyat temps) va endarrerir encara una estona més la celebració del seu primer podi, que va fer en solitari. Bé, no ben bé. Malgrat que el circuit a aquelles hores ja estava buit d'aficionats, el seu equip (i el seu company d'equip) van acompanyar-lo en una celebració especial.</p>
      <figure>
        <iframe data-src="https://twitter.com/F1/status/1196190022896103424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Així, tot i que la foto dels tres primers classificats a Interlagos (Max Verstappen, Pierre Gasly i Carlos Sainz) no la tenim (al tercer graó del podi hi va pujar Hamilton i no va ser fins gairebé tres hores més tard que es va decidir que Sainz era tercer), el podi de la cursa brasilera és el més jove de la història de la Fórmula 1. Verstappen (del 97), Gasly (del 96) i Sainz (del 94) fan una mitjana de 23 anys, 8 mesos i 13 dies i rebaixen d'aquesta manera els 23 anys, 11 mesos i 16 dies que de mitjana tenien els pilots que van pujar al podi en el Gran Premi d'Itàlia del 2008: Sebastian Vettel (era la seva primera victòria), Heikki Kovalainen i Robert Kubica.</p>
      <p>"Hem hagut d'esperar molt, més del que m'hauria agradat. En aquest any de plena remuntada de McLaren, avui també ha estat una gran remuntada meva", assegurava Sainz. I és que el madrileny, que va tenir problemes durant els entrenaments oficials de dissabte, va haver d'arrencar la cita brasilera des de l'últim lloc de la graella de sortida, i va protagonitzar una gran remuntada per arribar al podi.</p>
      <figure>
        <iframe data-src="https://twitter.com/F1/status/1196372474998296576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El del Brasil és, doncs, el primer podi de la temporada sense cap pilot de Mercedes o Ferrari. Sebastian Vettel i Charles Leclerc van xocar a la pista, Valtteri Bottas va abandonar per problemes de refrigeració quan ja s'havia superat l'equador de la cursa i Lewis Hamilton va acabat tercer però va ser sancionat. Per a Verstappen va suposar la tercera victòria de la temporada després d'Àustria i Alemanya, mentre que per a Gasly i Sainz aquest va ser el primer podi de la seva carrera. La nova generació de pilots (que encapçalen Verstappen i Leclerc) ha arribat aquesta temporada amb força, i tots ells ja han deixat de ser promeses per ser amenaces directes per als Mercedes de cara a la temporada vinent.</p>
    </article>
  </body>
</html>