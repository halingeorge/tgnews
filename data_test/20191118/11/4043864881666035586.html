<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232287/"/>
    <meta property="og:site_name" content="Українська правда"/>
    <meta property="article:published_time" content="2019-11-18T11:09:38+00:00"/>
    <meta property="og:title" content="Пристайко нарікає, що депутати не поспішають розробляти закон про статус Донбасу"/>
    <meta property="og:description" content="Міністр закордонних справ Вадим Пристайко наголошує, що новий закон про “особливий статус” ОРДЛО повинні узгодити з лідерами окупованих територій Донбасу"/>
  </head>
  <body>
    <article>
      <h1>Пристайко нарікає, що депутати не поспішають розробляти закон про статус Донбасу</h1>
      <address>
        <time datetime="2019-11-18T11:09:38+00:00">18 Nov 2019, 11:09</time>
      </address>
      <p>Міністр закордонних справ Вадим Пристайко наголошує, що новий закон про "особливий статус" ОРДЛО повинні узгодити з лідерами окупованих територій Донбасу</p>
      <p>"Приймати цей закон буде парламент. Є зацікавлені в цьому питанні депутати, і вони повинні принести якісь свої ідеї", – сказав він в інтерв'ю "<a href="https://www.rbc.ua/rus/news/vadim-pristayko-normandskom-formate-igraem-1573986829.html">РБК-Україна</a>".</p>
      <p>"Ми кілька разів уже спілкувалися з депутатами, і вони правильно кажуть: ми готові працювати, давайте сядемо з професіоналами з урядів, переговорних команд і зрозуміємо, де кордони, де ми можемо очікувати прогрес, щоб ми не написали закон, який не буде сприйнято ніким", – додав міністр.</p>
      <p>"У мінських домовленостях є пункт про те, що всі модальності мають бути узгоджені з тією стороною, ОРДЛО. Єдиний шлях узгодження з тією стороною – тристороння контактна група", – нагадав Пристайко.</p>
      <p>За його словами, важлива взаємодія парламенту і переговорної групи, адже пілотна група повинна напрацювати ідеї, які після обговорення в суспільстві повинні лягти в основу закону.</p>
      <p>Пристайко визнав, що лідери країн "нормандського формату" можуть обговорювати базові параметри закону про "особливий статус" Донбасу, а можуть і "адаптувати" до реалій застарілі пункти Мінських угод.</p>
      <p>"Було б добре, щоб ці тексти були напрацьовані станом на зараз, щоб ми приїхали з готовими документами. Але я не бачу, щоб була створена група в парламенті, яка б узяла на себе цю ініціативу, сказала, що 31 грудня не за горами, давайте піднімемо наявний документ і подумаємо, що ми можемо переписати", – сказав міністр.</p>
      <p>"Точно так же не обговорюється закон про амністію, яка теж вказана у мінських угодах", – додав він.</p>
      <p>При цьому Пристайко не вірить у самоліквідацію псведореспублік "ДНР" і "ЛНР".</p>
      <p>"З точки зору тих, хто там займає якісь свої придумані позиції "президентів", або ким вони є, то в багатьох випадках це просто персональний пошук свого місця на цій планеті. І очікувати, що ці люди скажуть: ми все зрозуміли, нам треба саморозпускатися – це, щонайменше, наївно", – сказав він.</p>
      <p>"Вони в своїй дивній викривленій реальності досягли якихось кар'єрних висот, вони не скажуть, що вони відступають і збирають речі – ми на це і не розраховуємо. Але на тлі цього інформаційного шуму ми рухаємося туди, куди ми і планували", – заявив Пристайко.</p>
      <p>Голова МЗС України наголосив, що після законних виборів в ОРДЛО, "з моменту обрання нового керівництва, старе має зникнути".</p>
      <p>"Якщо хтось буде затягувати вибори, маючи на увазі, що чим довше не буде виборів, тим довше він чи вона будуть триматися при якійсь ефемерній владі, для цього і є переговори, де з того боку сидить Росія, з цього – Україна , щоб РФ узяла на себе відповідальність і визнала, що з моменту законних виборів усі ці представники повинні зникнути з історії", – додав він.</p>
    </article>
  </body>
</html>