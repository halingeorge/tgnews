<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/teodor-ushev-s-nagrada-za-prinos-km-kulturata-407035.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T11:06:18+00:00"/>
    <meta property="og:title" content="Теодор Ушев с награда за принос към културата"/>
    <meta property="og:description" content="Статуетката &quot;Възраждане&quot; бе връчена вчера вечерта от Красимир Иванов, преподавател на Ушев, минути преди единствената прожекция на &quot;Физика на тъгата&quot;"/>
  </head>
  <body>
    <article>
      <h1>Теодор Ушев с награда за принос към културата</h1>
      <address>
        <time datetime="2019-11-18T11:06:18+00:00">18 Nov 2019, 11:06</time>
      </address>
      <p>Аниматорът Теодор Ушев получи наградата на НДК за принос към българската култура.</p>
      <p>Статуетката "Възраждане" бе връчена вчера вечерта от Красимир Иванов, преподавател на Ушев, минути преди единствената прожекция на "Физика на тъгата". Анимацията бе показана в рамките на "Киномания".</p>
      <p>Ушев благодари на учителя си за първите уроци по анимация. "Краси е първият и единствен учител по анимация, и реших, че това е достатъчно за мен. След като човек е учил при него, не му трябват други уроци", каза Теодор Ушев.</p>
      <p>"Тази награда ми е една от най-важните, да не кажа - най-важната, по много причини. Първо, защото ми напомня за летящ човек, а това е основното нещо, към което се стремя", допълни Ушев.</p>
      <p>Столичният кмет Йорданка Фандъкова удостои аниматора с грамота за принос за популяризиране, опазване и развитие на културата в София. Тя му благодари за всичко, което е направил за града през последните две години. Подчерта и приноса на Ушев към превръщането в съвременна галерия на пространството под бившия мавзолей на Георги Димитров.</p>
    </article>
  </body>
</html>