<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232286/"/>
    <meta property="og:site_name" content="Українська правда"/>
    <meta property="article:published_time" content="2019-11-18T11:04:00+00:00"/>
    <meta property="og:title" content="Нардепи нової Ради уже &quot;заробили&quot; 3 мільйони компенсації за житло – &quot;Чесно&quot;"/>
    <meta property="og:description" content="Від початку роботи Верховної Ради 9-го скликання 120 народних депутатів одержали компенсацію за житло в розмірі близько 3,29 млн грн."/>
  </head>
  <body>
    <article>
      <h1>Нардепи нової Ради уже "заробили" 3 мільйони компенсації за житло – "Чесно"</h1>
      <address>
        <time datetime="2019-11-18T11:04:00+00:00">18 Nov 2019, 11:04</time>
      </address>
      <p>Від початку роботи Верховної Ради 9-го скликання 120 народних депутатів одержали компенсацію за житло в розмірі близько 3,29 млн грн. </p>
      <p><b>Джерело:</b> громадський рух "<a href="https://www.chesno.org/post/3692/?fbclid=IwAR0fk2Wk_GBoAzvUNUQrSONqF6OHfKtiiWm0pmlVcEI1J5CtE79tZHhAfCI">Чесно</a>", <a href="https://data.rada.gov.ua/ogd/fin/komp/2019/komp_mps_2019-10.pdf">портал</a> відкритих даних ВРУ</p>
      <p><b>Дослівно:</b> "Хоча на порталі відкритих даних зазначено, що це сума за жовтень, на сайті <a href="https://spending.gov.ua/new/transactions">транзакцій грошових коштів</a> є детальніша інформація про виплати, зокрема про те, якого періоду вони стосуються. Деякі депутати одержували відшкодування за два місяці, решта – за один. </p>
      <p>Наприклад, 18 нардепів отримали по 41 600 грн, що, найпевніше, свідчить про надання компенсації на житло за два місяці (20 800 грн за кожен)". </p>
      <p><b>Деталі: </b>У ГО повідомляють, що нардеп від "Слуги народу" <a href="https://declarations.com.ua/declaration/nacp_3501000f-c2c6-40c9-bb60-1207f415b138">Олександр Кабанов</a> у декларації за 2018 рік як кандидата у депутати ВРУ задекларував проживання у квартирі в Києві площею 75 кв.м 2015 року.</p>
      <p>Власником квартири зазначено Бориса Нахмановича Шефіра, брата сценариста "Кварталу-95" та <a href="https://www.pravda.com.ua/articles/2019/05/22/7215729/">помічника Володимира Зеленського</a>. </p>
      <p>Також на кінець 2018 року у власності Кабанова був недобуд – квартира в Гостомелі (входить до 30-кілометрової зони).</p>
      <p>У коментарі ГО нардеп повідомив, що його помешкання ще будується, а у квартирі Шефіра він більше не проживає. Компенсацію використовує для оренди житла в Києві. </p>
      <p>Перший заступник голови ВРУ <a href="https://www.chesno.org/politician/156247/">Руслан Стефанчук</a> за даними декларації за 2018 рік як заступника директора держорганізації "Національний офіс інтелектуальної власності" проживав у квартирі площею 101,8 кв.м 2012 року, що належить Тетяні Ситарук.</p>
      <p>Дружина Стефанчука мала до одруження прізвище Ситарук, про що свідчать дані із соцмереж. За інформацією журналістів, Тетяна Ситарук є матір'ю дружини першого заступника спікера парламенту. </p>
      <p>У коментарі руху Стефанчук підтвердив, що досі мешкає в цій квартирі: </p>
      <ul>
        <li>У цьому році я сплачую орендну плату за це житло. За неї орендодавець сплачуватиме податки в порядку, що передбачений законодавством…</li>
        <li>На запитання про те, чи платить Стефанчук за оренду помешкання матері дружини, він відповів, що платить "орендодавцю за договором – власнику квартири".</li>
        <li>Право обрати квартиру для проживання, як і місце проживання, – це моє право як орендаря.</li>
      </ul>
      <p>На момент обрання нардепом у Києві мешкав позафракційний нардеп-кнопкодав <a href="https://www.chesno.org/politician/80047/">Олександр Ковальов</a>.  Декларацію як кандидата на посаду він не подавав. У кулуарах Верховної Ради Ковальов відмовився коментувати своє помешкання.</p>
      <p>Раніше НАЗК рекомендувало подавати декларації новообраним нардепам з квітня 2020 року. У "Чесно" аналізували декларацій тих депутатів, які зазначили, що на момент обрання до ВРУ мешкали в Києві. </p>
      <p>У ГО закликали журналістів-розслідувачів перевірити інформацію про володіння парламентарями нерухомістю. </p>
      <p><b>Довідка:</b> За статтею 35 закону <a href="http://zakon.rada.gov.ua/go/2790-12">"Про статус народного депутата України"</a>, депутати ВРУ отримують компенсацію на винайм помешкання або оплату готельного номера за умови, якщо вони не забезпечені житлом у столиці та мають реєстрацію місця проживання на відстані понад 30 кілометрів від меж міста Київ.</p>
      <p><b>Нагадаємо:</b> </p>
      <ul>
        <li>Рух "Чесно" у серпні 2018 року повідомляв, що <a href="https://www.chesno.org/post/1267/">172 нардепи</a> 8-го скликання, з яких 21 мають житло в Києві або околицях, отримали компенсацію на загальну суму 3,53 млн грн. </li>
        <li>Крім того у сюжеті <a href="https://bihus.info/parlamentski-milyoneri-z-zhitlom-u-stolici-otrimuyut-kompensacii-bo-aparat-radi-ne-pereviryae-chi?fbclid=IwAR3rE5xuJLddxVokQHaICNnKLhTtB7_4JxsVF0o48CY-DHZyE3XctsHZocM">"Наших грошей з Денисом Бігусом"</a> йшлося про те, що <a href="https://www.pravda.com.ua/news/2018/11/6/7197375/">170 народних депутатів</a> 8-го скликання отримують державну компенсацію на оренду житла в Києві, із них 120 задекларували мільйони заощаджень, а щонайменше 25 мають житло у столиці чи елітному передмісті.</li>
      </ul>
      <related>
        <a href="https://www.epravda.com.ua/news/2019/11/18/653820/"/>
        <a href="https://www.pravda.com.ua/news/2019/11/18/7232287/"/>
        <a href="https://www.epravda.com.ua/news/2019/11/18/653807/"/>
      </related>
    </article>
  </body>
</html>