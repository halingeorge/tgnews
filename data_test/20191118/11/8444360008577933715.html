<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/koinoniko-merisma-telos-tou-mina-oi-apofaseis/2918156/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T11:26:38+00:00"/>
    <meta property="og:title" content="Κοινωνικό μέρισμα: Τέλος του μήνα οι αποφάσεις"/>
    <meta property="og:description" content="Πλησιάζει η ώρα των αποφάσεων για το κοινωνικό μέρισμα. Ο Σταϊκούρας περιμένει να δει τα… τελικά νούμερα για τα έσοδα. Ο Μητσοτάκης να πάρει τις οριστικές αποφάσεις. Τι δείχνουν τα έσοδα του Οκτωβρίου."/>
  </head>
  <body>
    <article>
      <h1>Κοινωνικό μέρισμα: Τέλος του μήνα οι αποφάσεις</h1>
      <h2>Πλησιάζει η ώρα των αποφάσεων για το κοινωνικό μέρισμα. Ο Σταϊκούρας περιμένει να δει τα… τελικά νούμερα για τα έσοδα. Ο Μητσοτάκης να πάρει τις οριστικές αποφάσεις. Τι δείχνουν τα έσοδα του Οκτωβρίου.</h2>
      <address><time datetime="2019-11-18T11:26:38+00:00">18 Nov 2019, 11:26</time> by <a rel="author">Θανάσης Παπαδής</a></address>
      <p>Την <b><i>επόμενη εβδομάδα</i></b> θα ληφθούν οι<i><b> οριστικές αποφάσεις</b> </i>για το πως θα διανεμηθεί το <b><i>κοινωνικό μέρισμα</i></b>, δηλαδή <b><i>πόσους θα αφορά</i></b> και ποιο θα είναι το <i><b>συνολικό</b></i> προς <i><b>διάθεση ποσό</b></i>. Ο υπουργός Οικονομικών Χρήστος Σταϊκούρας θέλει να είναι απόλυτα σίγουρος για το υπέρ πλεόνασμα πριν ληφθούν οι τελικές αποφάσεις.</p>
      <p>Έτσι προς το<i><b> τέλος της επόμενης εβδομάδας</b> </i>και αφού μελετηθούν τα <i><b>στοιχεία</b></i> από την <i><b>πορεία</b></i> των <i><b>εσόδων</b></i> (θα υπάρχει σαφής εικόνα και για τον Νοέμβριο), θα <i><b>ενημερωθεί</b></i> ο <b><i>πρωθυπουργός</i></b> ο οποίος και <i><b>θα λάβει τις οριστικές αποφάσεις</b></i>. Ως εκ τούτου με την <i><b>κατάθεση</b></i> του <i><b>προϋπολογισμού</b></i> την προσεχή <i><b>Πέμπτη</b> <b>δεν θα δοθεί απάντησ</b></i>η σε αυτό πολλοί περιμένουν.</p>
      <p>Στο μεταξύ <i><b>αύξηση</b> <b>71 εκατ.</b> </i>παρουσίασαν τα <i><b>καθαρά έσοδα Οκτωβρίου</b></i>, ποσό που είναι κατά τι <i><b>ελαφρά υψηλότερο</b></i> από αυτό που προέβλεπε το προσχέδιο του προϋπολογισμού, όπως τόνισε πριν από λίγο ο αρμόδιος υφυπουργός Οικονομικών Θοδωρής Σκυλακάκης, δημοσιοποιώντας τα στοιχεία εκτέλεσης του προϋπολογισμού για το δεκάμηνο.</p>
      <p>Σε ό,τι αφορά το <i><b>πρωτογενές πλεόνασμα</b></i> αυτό είναι <i><b>υπερδιπλάσιο του στόχο</b><b>υ</b></i>, στα <i><b>5,755 δισ.</b></i>, ωστόσο σε καμία περίπτωση <i><b>δεν απηχεί την πραγματικότητα</b></i>, αφού τελικά η <i><b>μπίλια</b> <b>θα κάτσει πολύ χαμηλότερα</b></i> και ανάλογα με το που τελικά θα διαμορφωθεί, θα προσδιορίσει και τον <i><b>τελικό</b> <b>δημοσιονομικό</b> <b>χώρο</b></i> με βάση τον οποίο θα διανεμηθεί το <i><b>κοινωνικό</b> <b>μέρισμα</b>.</i></p>
      <p>Με τα μέχρι σήμερα δεδομένα, ο <b><i>δημοσιονομικός χώρος</i></b> είναι κοντά στην πρόβλεψη του προσχεδίου του προϋπολογισμού (<b><i>346 εκατ. ευρώ</i></b>), ποσό στο οποίο θα πρέπει να προστεθεί και ένα μέρος αδιάθετων δαπανών του αποθεματικού. Όπως έχει ανακοινώσει στο παρελθόν το υπουργείο Οικονομικών στις 7 Ιουλίου το αποθεματικό έφτανε τα <b><i>380 εκατ. ευρώ</i></b> εκ των οποίων <i><b>68 εκατ. ευρώ</b></i> θα διατεθούν για το αυξημένο <i><b>επίδομα θέρμανσης</b></i>.</p>
      <p>Από τον <b><i>περισσευούμενο δημοσιονομικό χώρο</i></b> αναμένεται επίσης πως θα καλυφθεί <b><i>μεγάλο μέρος</i> </b>των <b><i>Υπηρεσιών Κοινής Ωφέλειας</i> </b>(ΥΚΩ) που οφείλει το <i><b>δημόσιο</b></i> στην <i><b>ΔΕΗ</b></i> και έχουν προσδιοριστεί σε έως <i><b>200 εκατ. ευρώ</b></i>, ενώ σύμφωνα με αρμόδιες πηγές<b><i> δεν θα υπάρξει αύξηση στην έκπτωση προκαταβολής φόρου προς τις επιχειρήσεις</i></b>. Στο προσχέδιο είχαν προβλεφθεί 143 εκατ. ευρώ ως επιστροφές προκαταβολών μετά την εφάπαξ μείωσή τους από το 100% στο 95% για φέτος. Το οικονομικό επιτελείο είχε αφήσει ανοικτό το ενδεχόμενο περαιτέρω αύξησης των επιστροφών αυτών για φέτος, πιθανότητα η οποία, όμως, δεν επιβεβαιώνεται.</p>
      <p>Ένα μέρος πάντως από το «περισσευούμενο» ποσό θα κρατηθεί ως «<b><i>μαξιλάρι ασφαλείας</i></b>».</p>
      <p>Παρουσιάζοντας τα<b><i> στοιχεία εκτέλεσης</i></b> του <i><b>προϋπολογισμού,</b></i> ο υφυπουργός Δημοσιονομικής Πολιτικής Θεόδωρος Σκυλακάκης ανέφερε ότι «<i>τα έσοδα του Οκτωβρίου ήταν υψηλότερα του μηνιαίου στόχου κατά 71 εκατ. ευρώ, ποσό που ανταποκρίνεται αυξημένο κατά τι στις προβλέψεις για το πρωτογενές πλεόνασμα που έχουν αποτυπωθεί στο προσχέδιο του προϋπολογισμού. Τα φορολογικά έσοδα κυμάνθηκαν λίγο υψηλότερα, αλλά η πρόσθετη αύξηση αντιστοιχήθηκε από υστέρηση εσόδων στο ΠΔΕ. Οι δαπάνες του προϋπολογισμού κινούνται επίσης χαμηλότερα στο 10μηνο, ως επί το πλείστον -φαινόμενο που παρουσιάζεται από την αρχή του έτους- λόγω του Προγράμματος Δημοσίων Επενδύσεων</i>».</p>
    </article>
  </body>
</html>