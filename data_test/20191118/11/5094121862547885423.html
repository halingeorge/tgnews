<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/ideologie-nas-nesmi-ovladat-musime-drzet-spolu-shodli-se-politici-v4-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T11:05:00+00:00"/>
    <meta property="og:title" content="Ideologie nás nesmí ovládat, musíme držet spolu, shodli se politici V4"/>
    <meta property="og:description" content="Národy zemí visegrádské skupiny (V4), tedy Česka, Slovenska, Polska a Maďarska, už nesmí ovládat jakákoliv ideologie. Řekl to dnes předseda slovenského parlamentu Andrej Danko na zasedání šéfů parlamentů zemí V4 v Praze, jehož tématy jsou reflexe událostí pádu komunismu v roce 1989 a následný vývoj ve středoevropském regionu."/>
  </head>
  <body>
    <article>
      <h1>Ideologie nás nesmí ovládat, musíme držet spolu, shodli se politici V4</h1>
      <address><time datetime="2019-11-18T11:05:00+00:00">18 Nov 2019, 11:05</time> by <a rel="author">ČTK</a></address>
      <p>Danko poukázal na nadvládu komunistické ideologie ve všech čtyřech zemích, která v roce 1989 skončila. Podle něj je třeba na to pamatovat. "Nesmíme dovolit, aby jakákoliv ideologie naše národy ovládala. Nejlepším řešením pro nás je zdravý úsudek, selský rozum," řekl. Souhlasí s nutností společného postupu v Evropě. "Shodněme se na tom, že nemáme jinou cestu než držet pospolu," dodal.</p>
      <figure>
        <img src="https://g.denik.cz/1/d0/babis-v-osn-cesko-po-padu-totality-a-naslednych-chybach-bohatne_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/babis-vystoupil-na-zasedani-osn-cesko-rychle-roste-a-bohatne-uvedl-20190926.html">Babiš vystoupil na zasedání OSN. Česko rychle roste a bohatne, uvedl Přečíst článek ›</a>
      </aside>
      <p>Šéf maďarského parlamentu László Köver řekl, že V4 musí spolupracovat přes ideologické rozdíly. Köver dodal, že se země V4 staly motorem evropského rozvoje. Podle něj je třeba s ohledem na příznivé geopolitické rozložení těchto zemí "udržet spolupráci přes ideologické rozdíly" a diktovat tempo růstu. Kritiku systémových změn v Polsku a Maďarsku, které se staly terčem výtek v rámci EU, označil za "hon na čarodějnice". "Hledáme společná stanoviska, ne spory," poznamenal.</p>
      <p>Šéf českého parlamentu Radek Vondráček (ANO) uvedl, že státy V4 by s ohledem na historickou zkušenost s nebezpečím totality měly prosazovat v rámci EU právo na vlastní názor. "Každý by měl mít právo myslet si, co si myslí, a nikdo by nám neměl říkat, co si máme myslet," uvedl.</p>
      <p>Předsedkyně polského Sejmu Elžbieta Witeková souhlasí s tím, že nikdo nechápe potřebu svobody více než země, které o ni musely nedávno bojovat. "Máme společné zájmy a vůli udržovat je," uvedla k budoucnosti V4.</p>
      <figure>
        <img src="https://g.denik.cz/1/63/ctk-babis-nevidi-duvod-aby-ceska-vlada-zmenila-pristup-ke-kosovu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/odvolat-uznani-kosova-babis-k-tomu-nevidi-duvod-20190912.html">Odvolat uznání Kosova? Nevidím k tomu důvod, prohlásil Babiš po jednání V4 Přečíst článek ›</a>
      </aside>
    </article>
  </body>
</html>