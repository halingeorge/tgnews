<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/zadrzhava-kradetsa-na-140-000-lv-ot-kola-407040.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T11:50:00+00:00"/>
    <meta property="og:title" content="Задържаха крадеца на 140 000 лв от кола"/>
    <meta property="og:description" content="Прокуратурата постанови арест от 72 часа"/>
  </head>
  <body>
    <article>
      <h1>Задържаха крадеца на 140 000 лв от кола</h1>
      <address><time datetime="2019-11-18T11:50:00+00:00">18 Nov 2019, 11:50</time> by <a rel="author">Пламен Вълков</a></address>
      <p>Дежурен прокурор при Софийска районна прокуратура задържа извършител на кражба на парична сума в размер около 140 000 лв., съобщават от прокуратурата.</p>
      <p>Под ръководството и надзора на прокуратурата е образувано и се води досъдебно производство за това, че на 14.11.2019 г., около 12.10 часа, в гр. София, на ул. „Хан Пресиян“, чрез използване на моторно превозно средство – лек автомобил „Ауди А6“ с македонска регистрация, от лек автомобил „Субару” е отнета чужда движима вещ  - сумата от 120 000 лв. и 10 000 евро, без съгласието на собственика, с намерение противозаконно да бъде присвоена, като кражбата е в големи размери.</p>
      <p>Парите били съхранявани в банков трезор, откъдето пострадалият собственик на колата ги взел малко по-рано същия ден, В хода на разследването са събрани достатъчно доказателства, че извършител на описаното по-горе деяние е С. Николов, на 41 години, осъждан и преди за кражба. Изготвено е постановление за привличането му към наказателна отговорност, като му е повдигнато обвинение за извършено престъпление.</p>
      <p>Предвид високата обществена опасност на деянието и дееца, наблюдаващият прокурор е постановил задържане на обвиняемия за срок до 72 часа, като в понеделник ще се разглежда искане за вземане на мярка за неотклонение „Задържане под стража“.</p>
    </article>
  </body>
</html>