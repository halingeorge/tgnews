<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zadurzhaha-rekordna-pratka-heroin-za-nad-3-6-mln-lv-na-Dunav-most-914692"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T11:53:00+00:00"/>
    <meta property="og:title" content="Задържаха рекордна пратка хероин за над 3,6 млн. лв. на Дунав мост"/>
    <meta property="og:description" content="93,6 кг хероин, разпределен в 184 пакета, са задържани на ГКПП Дунав мост вчера, стана ясно по време..."/>
  </head>
  <body>
    <article>
      <h1>Задържаха рекордна пратка хероин за над 3,6 млн. лв. на Дунав мост</h1>
      <address>
        <time datetime="2019-11-18T11:53:00+00:00">18 Nov 2019, 11:53</time>
      </address>
      <p>93,6 кг хероин, разпределен в 184 пакета, са задържани на ГКПП Дунав мост вчера, стана ясно по време на брифинг с участието на Георги Костов, директор на Агенция "Митници“, заместник-главния прокурор Иван Гешев, прокурор от Окръжна прокуратура Русе Андрей Ангелов и главния секретар на МВР Ивайло Иванов. Вчера около 9,20 часа сутринта на ГКПП Дунав мост в Русе пристига изходящ към Западна Европа товарен автомобил.</p>
      <p>След анализ на риска и щателна митническа проверка на служители от Главна дирекция "Митническо разузнаване и разследване“ товарният автомобил е проверен и в двоен под на товарното помещение са открити 184 пакета с бежово прахообразно вещество с общо тегло 93,6 кг, за което полеви наркотест показва, че съдържа хероин. </p>
      <p>След извършени процесуално-следствени действия като обвиняем за контрабанда на високорисково наркотично вещество е привлечен 56-годишен български гражданин. Предвиденото за този вид престъпление е лишаване от свобода от 15 до 20 години и глоба в размер от 100 000 до 300 000 лева, уточни пред медиите наблюдаващият прокурор Андрей Ангелов от Окръжна прокуратура Русе.</p>
      <p>По първоначални оценки стойността на наркотичното вещество е над 3,6 млн. лева, предаде БГНЕС. Проверката е извършена от опитен митнически служител с над 25 години стаж. Директорът на Агенция "Митници“ Георги Костов обясни: "На изход трасето бе изключително натоварено през миналата седмица, но позитивното е, че нашите служители не са притъпили бдителността си, въпреки голямото натоварване от превозни средства, излизащи от България“. От вчера ГДБОП работи усилено по случая, тъй като вероятно се касае за международен трафик, заяви главният секретар на МВР Ивайло Иванов.</p>
    </article>
  </body>
</html>