<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/kagylo-betegseg/"/>
    <meta property="og:site_name" content="FEMINA"/>
    <meta property="article:published_time" content="2019-11-18T11:36:03+00:00"/>
    <meta property="og:title" content="Tudtán kívül segített elterjeszteni a fertőző ráktípust az ember: a kagylók isszák meg a levét"/>
    <meta property="og:description" content="Az emberi tevékenység is közrejátszhat egy kagylókat érintő fertőző ráktípus terjedésében."/>
  </head>
  <body>
    <article>
      <h1>Tudtán kívül segített elterjeszteni a fertőző ráktípust az ember: a kagylók isszák meg a levét</h1>
      <h2>Az emberi tevékenység is közrejátszhat egy kagylókat érintő fertőző ráktípus terjedésében.</h2>
      <address><time datetime="2019-11-18T11:36:03+00:00">18 Nov 2019, 11:36</time> by <a rel="author">Femina</a></address>
      <p>Az óceánokat átszelő hajókon megtelepedő kagylók révén az emberi tevékenységek akaratlanul is közrejátszhatnak a kagylókat érintő fertőző ráktípus világszerte való terjedésében - derült ki egy új tanulmányból, amelyet az eLife című tudományos lap közölt.</p>
      <p>A legtöbb esetben a rákos megbetegedés az élő szervezet sejtjeiben bekövetkező DNS-mutációkból ered, amelyek szabályozatlan sejtszaporulatot eredményeznek. Normális esetben ez nem terjed át egyik szervezetről a másikra, azonban vannak kivételek - olvasható a <a href="https://phys.org/news/2019-11-human-link-infectious-cancer-mussels.html"><b>PhysOrg</b></a> tudományos-ismeretterjesztő hírportálon.</p>
      <h3>Meglepő eredményt hozott a kutatás</h3>
      <p>- Az erszényes ördögöknél, a kutyáknál és a kagylóknál olyan ráktípusok fejlődtek ki, amelyek egyedről egyedre terjednek egy kórokozóhoz vagy parazitához hasonlóan - mondta <b>Marisa Yonemitsu</b>, a seattle-i Pacific Northwest Kutatóintézet munkatársa, a tanulmány vezető szerzője. Yonemitsu szerint egy ilyen ráktípust, kagylókat támadó fertőző neopláziát mutattak ki korábban a Mytilus trossulus fajnál a nyugat-kanadai Brit Columbia tartományban.</p>
      <figure>
        <img src="https://kep.cdn.indexvas.hu/1/0/3040/30404/304047/30404723_cb95a5aae88292e2f31bdad60d4fc68b_wm.jpg"/>
      </figure>
      <p>A kutatók hasonló ráktípusokat azonosítottak a Mytilus trossulusszal rokon kagylófajoknál szerte a világon. Annak kiderítése érdekében, hogy ezek a ráktípusok is fertőzőek-e, illetve ugyanazon vagy - a Kanadában észlelttől - eltérő típusokról van-e szó, a szakemberek DNS-szekvenálást végeztek Franciaországból és Hollandiából begyűjtött Mytilus edulis - ehető kékkagyló - és Chiléből, valamint Argentínából származó Mytilus chilensis rákos sejtjein.</p>
      <p>- Ennek megállapítása segít felmérnünk a fertőző ráktípusok gyakoriságát, hogy milyen messzire tudnak eljutni a természetben, és képesek-e új populációkat, új fajokat megfertőzni - jegyezte meg Yonemitsu. A csoport megdöbbenéssel fogadta, hogy az európai és a dél-amerikai kagylókból vett rákos sejtek szinte azonosak voltak genetikailag, ami közös eredetre utal, vagyis a megbetegedések valószínűleg egyetlen fertőzött Mytilus trossulusra vezethetőek vissza.</p>
      <h3>Bejárták a világot a rákos sejtek</h3>
      <p>A vizsgálatból ugyanakkor az is kiderült, hogy ez a ráktípus nem pontosan ugyanaz, mint amit Kanadában azonosítottak, ami azt jelenti, hogy egynél többször fejlődtek ki fertőző rákos sejtek a Mytilus trossulus fajnál, és egy ponton ezek a sejtek átutaztak az Atlanti-óceánon, világszerte számos fajt megfertőzve.</p>
      <p>- Mytilus kagylók nem élnek az Egyenlítő körüli területeken, vagyis szinte lehetetlen, hogy saját maguktól terjesztették el ezt a ráktípust Dél-Amerika és az északi félteke között - mutatott rá <b>Michael Metzger</b>, a kutatás másik résztvevője, aki szerint a legvalószínűbb forgatókönyv, hogy a fertőzött kagylók a nemzetközi teherhajók potyautasaiként jutottak el ezekre a területekre.</p>
      <p>
        <i>Fotók: Getty Images</i>
      </p>
      <p>
        <b>Képeken a bálnák ismeretlen oldala</b>
      </p>
      <p>A fotósok reményei szerint a képekkel olyan különleges, személyes élményeket nyújtanak az embereknek, amik megváltoztatják a gondolkodásukat a tengeri élőlényekkel kapcsolatban, és ha az emberek tudnak változni, a bolygó is változni fog.</p>
      <figure>
        <img src="https://kep.index.hu/1/0/2998/29988/299889/29988947_2302445_9ecb2ac5f25a39934c2e88a12a2d8dec_wm.jpg"/>
        <figcaption>
          <a href="https://femina.hu/terasz/balna-foto/">Nézegess képeket! 10 kép<br/><b>Lélegzetelállító képeken a bálnák ismeretlen oldala: velük együtt merült alá a fotós</b></a>
        </figcaption>
      </figure>
    </article>
  </body>
</html>