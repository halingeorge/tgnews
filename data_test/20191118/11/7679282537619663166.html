<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-winter-session-when-the-issue-of-jnu-fee-waiver-echoed-in-parliament-know-who-raised-this-matter-2855845.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T11:32:35+00:00"/>
    <meta property="og:title" content="Winter session: जब संसद में भी गूंजा JNU फीस माफी का मुद्दा, जानें किसने उठाया ये मामला"/>
    <meta property="og:description" content="बहुजन समाज पार्टी (बसपा) के सांसद दानिश अली ने जवाहरलाल नेहरू विश्वविद्यालय (जेएनयू) के छात्रावास शुल्क में की गई वृद्धि की सोमवार को निंदा की, और कहा कि इसके कारण उच्च शिक्षा की चाह रखने वाले गरीब..."/>
  </head>
  <body>
    <article>
      <h1>Winter session: जब संसद में भी गूंजा JNU फीस माफी का मुद्दा, जानें किसने उठाया ये मामला</h1>
      <address><time datetime="2019-11-18T11:32:35+00:00">18 Nov 2019, 11:32</time> by <a rel="author">नई दिल्ली, लाइव हिन्दुस्तान टीम</a></address>
      <p>बहुजन समाज पार्टी (बसपा) के सांसद दानिश अली ने जवाहरलाल नेहरू विश्वविद्यालय (जेएनयू) के छात्रावास शुल्क में की गई वृद्धि की सोमवार को निंदा की, और कहा कि इसके कारण उच्च शिक्षा की चाह रखने वाले गरीब विद्यार्थियों पर असर पड़ेगा। संसद के शीतकालीन सत्र के पहले दिन लोकसभा में अली ने कहा कि यह उन मेधावी गरीब छात्रों के भविष्य की राह में रोड़ा बनेगा, जो जेएनयू जैसे संस्थान से अपनी उच्च शिक्षा पूरी करना चाहते हैं। उन्होंने कहा, “जेएनयू में छात्रावास शुल्क बढ़ाना निंदनीय है।”</p>
      <p>उल्लेखनीय है कि जेएनयू के विद्यार्थी पिछले 20 दिनों से विश्वविद्यालय प्रशासन के उस कदम के खिलाफ प्रदर्शन कर रहे हैं, जिसके तहत उसने छात्रावास शुल्क बढ़ा दिया है, ड्रेस कोड लागू कर दिया है और छात्रावास में आने-जाने का समय तय कर दिया है।</p>
      <p>
        <b>जेएनयू के छात्रों का जुलूस संसद से पहले रोका गया </b>
      </p>
      <p>छात्रावास शुल्क में बढ़ोतरी को पूरी तरह वापस लेने की मांग को लेकर जवाहर लाल नेहरू विश्वविद्यालय छात्रसंघ (जेएनयूएसयू) ने सोमवार को संसद तक जुलूस निकालने का प्रयास किया, जिसे पुलिस ने बैरिकेड्स के माध्यम से बीच में ही रोक लिया। संसद के शीतकालीन सत्र की शुरुआत भी सोमवार को हुई है। यहां सैकड़ों छात्रों ने जुलूस निकालने की कोशिश की। दिल्ली पुलिस ने छात्रों को रोकने के लिए बैरिकेड्स लगाए हैं और जेएनयू परिसर के आसपास सुरक्षाबलों की भारी संख्या में तैनाती की गई है। धारा 144 के जरिए निषेधाज्ञा लागू कर दी गई है। इसके अनुसार चार से अधिक लोग एक स्थान पर इकट्ठा नहीं हो सकते हैं।</p>
      <p>हाथों में पोस्टर लिए और फीस के विरोध में नारे लगाते हुए सैकड़ों छात्र राष्ट्रीय राजधानी की सड़कों पर उतरे। शिक्षा सचिव ने आंशिक फीस वृद्धि को वापस लेकर छात्रों की चिंताओं को दूर करने की कोशिश की है, और छात्रों से बातचीत के लिए एक समिति गठित करने की सोमवार को घोषणा की है। लेकिन छात्र इससे संतुष्ट नहीं हैं।</p>
      <p>जेएनयूएसयू के पूर्व अध्यक्ष एन. साई बालाजी ने कहा, “संसद के उत्तरी गेट से एक किलोमीटर पहले ही दिल्ली पुलिस ने जेएनयू छात्रों के विरोध जुलूस को रोक दिया।” एक छात्र ने कहा, “दिल्ली पुलिस द्वारा लगाए गए बैरिकेट्स को हटाने के लिए विद्यार्थियों को काफी मशक्कत करनी पड़ रही है। लेकिन भारी पुलिस बल और सीआरपीएफ की टुकड़ियों की तैनाती के चलते शायद वे संसद तक नहीं पहुंच पाएं।”<br/> </p>
    </article>
  </body>
</html>