<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/veche-mozhem-da-se-zhenim-v-internet-vizhte-kak-407031.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T11:01:57+00:00"/>
    <meta property="og:title" content="Вече можем да се женим в интернет- вижте как"/>
    <meta property="og:description" content="Отпада и досегашната практика за записването за брак от 1 ноември"/>
  </head>
  <body>
    <article>
      <h1>Вече можем да се женим в интернет- вижте как</h1>
      <address>
        <time datetime="2019-11-18T11:01:57+00:00">18 Nov 2019, 11:01</time>
      </address>
      <p>Вече ще можем да се женим по интернет. Молба за сключване на граждански брак в Пловдив вече ще може да се подаде по интернет до "Радостни обреди”. Електронната система ще влезе в сила от 1 януари, а от 1 декември ще започнат пробите, съобщи за "Марица” директорът на общинското предприятия Румяна Толова.</p>
      <p>Община Пловдив е единствена в страната, където е разработено онлайн обслужване на младоженците. "Спестяваме ценно време на бъдещите съпружески двойки, защото ще имат възможност по интернет да пуснат заявление за брак, да си запазят дата и час, а също такта да платят за ритуала”, обясни Румяна Толова.</p>
      <p>На ръка трябва да се занесе в "Радостни обреди” само медицинското, което се изисква за брак, и на място да се попълни декларация за семейното положение. Най-голямото облекчение е за младоженците, които живеят в чужбина, но са решили да се женят в Пловдив. И през тази година нашенците, заминали извън България, си докарват половинките от Англия, Украйна, Германия, Русия, САЩ, а се е случвало и от Япония и Тайланд. </p>
      <p>Отпада и досегашната практика за записването за брак от 1 ноември  на младоженците, набелязали дати за следващата година. "Имаше опашки, в Дома се събираха по 50-100 души и това създаваше неудобства както за младоженците, така и за служителите. Слагаме край на неприятното чакане, защото оттук нататък записването става по всяко време не само за 2020 г., но дори и за 2021-ва”, коментира шефката на "Радостни обреди”.</p>
      <p>От началото на тази година до ноември граждански брак под тепетата са сключили 1484 двойки. Цените не са променени - 60 лева от понеделник до петък включително и 138 лева в събота и неделя. Регистрацията става в Дома на младоженците на ул. "Христо Г. Данов”. Вторият Дом  на ул. "Съборна” в Стария град е затворен от началото на годината. Сградата заедно е на "Пълдин туринвест”, затова общинското предприятие  няма право да записва за сватби в тази обредна зала. Изнесените ритуали за граждански брак струват 240 лева.</p>
    </article>
  </body>
</html>