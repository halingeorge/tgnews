<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rusko-vydalo-ukrajine-plavidla-zabavena-loni-u-krymu/1822390?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T11:59:00+00:00"/>
    <meta property="og:title" content="Rusko vydalo Ukrajině plavidla zabavená loni u Krymu"/>
    <meta property="og:description" content="Moskva/Kyjev - Rusko předalo Ukrajině tři plavidla zadržená loni v Kerčském průlivu. S odvoláním na sdělení ruského ministerstva zahraničí to oznámila agentura TASS. Lodě byly předány 30 kilometrů od mysu Takil mezi Krymem a ruskou pevninou. O operaci dnes ruský vůdce Vladimir Putin informoval francouzského prezidenta Emmanuela Macrona, který bude zanedlouho v Paříži hostit summit věnovaný Ukrajině."/>
  </head>
  <body>
    <article>
      <h1>Rusko vydalo Ukrajině plavidla zabavená loni u Krymu</h1>
      <address><time datetime="2019-11-18T11:59:00+00:00">18 Nov 2019, 11:59</time> by <a rel="author" href="http://www.ctk.cz/" target="_blank">ČTK</a></address>
      <p>Moskva/Kyjev - Rusko předalo Ukrajině tři plavidla zadržená loni v Kerčském průlivu. S odvoláním na sdělení ruského ministerstva zahraničí to oznámila agentura TASS. Lodě byly předány 30 kilometrů od mysu Takil mezi Krymem a ruskou pevninou. O operaci dnes ruský vůdce Vladimir Putin informoval francouzského prezidenta Emmanuela Macrona, který bude zanedlouho v Paříži hostit summit věnovaný Ukrajině.</p>
      <slideshow>
        <figure>
          <img src="https://i3.cn.cz/6/1563358725_P201907170421401.jpg"/>
        </figure>
        <figure>
          <img src="https://i3.cn.cz/6/1543512884_P201811290895001.jpg"/>
        </figure>
        <figure>
          <img src="https://i3.cn.cz/6/1543512832_P201811290893801.jpg"/>
        </figure>
        <figure>
          <img src="https://i3.cn.cz/6/1543512651_P201811290890301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2971">Fotogalerie: Incident v Kerčském průlivu</a>
        </figcaption>
      </slideshow>
      <p>Rusko zastavilo ukrajinská plavidla v Kerčském průlivu před rokem a zatklo přitom všech 24 členů jejich posádek kvůli údajně nezákonnému překročení ruských hranic. Podle Kyjeva šlo ale o akt ozbrojené agrese proti lodím ukrajinského vojenského námořnictva. Letos v září Moskva námořníky Ukrajině vrátila v rámci výměny vězňů. Obě země si přitom vzájemně propustily 35 lidí.</p>
      <p>Podle ruských diplomatů je vydání lodí gestem dobré vůle před summitem takzvané normandské skupiny sdružující Ukrajinu, Rusko, Německo a Francii. Vrcholná schůzka, naplánovaná na 9. prosince do Paříže, má přispět k ukončení konfliktu na východě Ukrajiny, kde proti sobě stojí ukrajinská armáda a separatisté podporovaní Moskvou.</p>
      <p>Putin dnes v telefonátu Macronovi řekl, že pařížský summit by mohl "reálně přispět k úplnému naplnění minských (mírových) dohod," napsala agentura TASS. Optimismus ohledně summitu dnes vyjádřil i ruský ministr zahraničí Sergej Lavrov, podle něhož čas k uspořádání podobné schůzky nazrál. Úspěchu by prý pomohlo, kdyby Paříž a Berlín stanovisko Kyjeva patřičně ovlivnily.</p>
      <p>Ruské ministerstvo zahraničí dnes předání plavidel doprovodilo prohlášením, že bude "s cílem zajištění bezpečnosti námořní plavby tvrdě trestat jakékoli provokace u svých hranic". Podle moskevských médií Rusko sice lodě Kyjevu vydalo, ponechalo si ale veškerou zabavenou dokumentaci, vysílačky a zbraně. Mají posloužit jako věcné důkazy v trestním řízení zahájeném v souvislosti s incidentem.</p>
      <p>Věcnými důkazy byly podle ministerstva také ukrajinské lodě, ale protože je ruští vyšetřovatelé už nepotřebují, vrátili je Ukrajině. "Jednání ukrajinských úřadů z listopadu 2018 bylo nejen zločinem proti ruské svrchovanosti, ale i proti ukrajinským občanům, které Kyjev vědomě ohrozil a přinutil je k porušení zákonů," uvedlo ruské ministerstvo.</p>
      <p>Náměstkyně ukrajinského ministra zahraničí Olena Zerkalová dnes na Facebooku napsala, že lodě Nikopol, Berďansk a Jany Kapu budou po vydání odtaženy do ukrajinské Oděsy. "Boj za naše chlapce a naše lodě začal od okamžiku jejich nezákonného zadržení," uvedla Zerkalová.</p>
    </article>
  </body>
</html>