<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125499/antistrofi-metrisi-gia-ti-black-friday-arhisan-oi-protes-prosfores"/>
    <meta property="og:site_name" content="Insider"/>
    <meta property="article:published_time" content="2019-11-18T11:34:00+00:00"/>
    <meta property="og:title" content="Αντίστροφη μέτρηση για τη Black Friday – Άρχισαν οι πρώτες προσφορές"/>
    <meta property="og:description" content="Πολλές επιχειρήσεις ποντάροντας πλέον στη Black Friday, επιχειρούν να «καλύψουν»  με προφορές και τη χρονική περίοδο από το τέλος των φθινοπωρινών εκπτώσεων μέχρι την 29η Νοεμβρίου."/>
  </head>
  <body>
    <article>
      <h1>Αντίστροφη μέτρηση για τη Black Friday – Άρχισαν οι πρώτες προσφορές</h1>
      <h2>Πολλές επιχειρήσεις ποντάροντας πλέον στη Black Friday, επιχειρούν να «καλύψουν»  με προφορές και τη χρονική περίοδο από το τέλος των φθινοπωρινών εκπτώσεων μέχρι την 29η Νοεμβρίου.</h2>
      <address><time datetime="2019-11-18T11:34:00+00:00">18 Nov 2019, 11:34</time> by <a rel="author">Ρομίνα Νικηφόρου</a></address>
      <p>Μπορεί να απέχουμε σχεδόν δύο εβδομάδες από τη <b>Black Friday</b> που πέφτει φέτος στις <b>29 Νοεμβρίου</b> ωστόσο η αγορά κινείται ήδη… στους ρυθμούς της.</p>
      <p>Οι ενδιάμεσες φθινοπωρινές εκπτώσεις ολοκληρώθηκαν την Παρασκευή με τους <b>εμπόρους να εμφανίζονται απογοητευμένο</b>ι από την κίνηση στην αγορά, καθώς όπως έδειξε έρευνα του Εμπορικού Συλλόγου<b> μία στις δύο επιχειρήσεις κατέγραψε πτώση του τζίρου </b>σε σχέση με πέρσι.</p>
      <p>Πολλές επιχειρήσεις ποντάροντας πλέον στη Black Friday, <b>επιχειρούν να «καλύψουν» με προφορές</b> και τη χρονική περίοδο από το τέλος των φθινοπωρινών εκπτώσεων μέχρι την 29η Νοεμβρίου. Άλλωστε <a href="https://www.insider.gr/specials/oi-40-meres-poy-tha-krinoyn-lianemporio">οι σχεδόν 40 μέρες που απομένουν μέχρι το τέλος του έτους</a> θεωρούνται κρίσιμες ώστε οι επιχειρήσεις να «μαζέψουν» το χαμένο έδαφος από το μάλλον ασθενικό πρώτο εξάμηνο της αγοράς.</p>
      <p>Έτσι παρά το γεγονός ότι οι εκπτώσεις ολοκληρώθηκαν την Παρασκευή, οι καταναλωτές που επισκέφθηκαν τα καταστήματα και κυρίως τις μεγάλες αλυσίδες το Σάββατο, βρήκαν εκπτώσεις που <b>σε κάποια προϊόντα έφταναν ακόμη και το 50%</b>.</p>
      <p>Εκτός από τις αλυσίδες ηλεκτρικών και ηλεκτρονικών ειδών, οι οποίες παραδοσιακά τα τελευταία χρόνια προετοιμάζονται αρκετά νωρίτερα για την ημέρα των μεγάλων προσφορών, φέτος και τα καταστήματα ενδυμάτων, καλλυντικών και κοσμημάτων φαίνεται να μπαίνουν από πολύ <b>νωρίς στη μάχη των προσφορών.</b></p>
      <p>Ενδεικτικό είναι ότι ορισμένες επιχειρήσεις «βάφτισαν» αυτή την παρατεταμένη περίοδο προσφορών ως<b> «Black month» ή «Βlack Νovember», </b>προετοιμάζοντας έτσι τους καταναλωτές ενόψει της «Μαύρης Παρασκευής».</p>
      <p>Από την πλευρά του πάντως <a href="https://www.insider.gr/epiheiriseis/emporio/125377/apogoiteysan-oi-endiameses-ekptoseis-megales-prosdokies-gia-ti-black"><b>ο πρόεδρος του Εμπορικού Συλλόγου Αθηνών, Σταύρος Καφούνης </b></a>σε δηλώσεις του στο<b> insider.gr </b>εμφανίστηκε αντίθετος στο να παρατείνονται οι προσφορές για περισσότερες μέρες καθώς έτσι η Black Friday χάνει τη δυναμική της. «Οι πραγματικές και μεγάλες εκπτώσεις θα είναι κυρίως την Παρασκευή» τονίζει ο κ. Καφούνης προσθέτοντας ότι στη Black Friday ακόμη και οι μικρές επιχειρήσεις θα προχωρήσουν φέτος σε γενναίες προσφορές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125377/apogoiteysan-oi-endiameses-ekptoseis-megales-prosdokies-gia-ti-black"/>
        <a href="https://www.insider.gr/epiheiriseis/emporio/125320/black-friday-ti-na-prosexoyn-oi-katanalotes"/>
        <a href="https://www.insider.gr/eidiseis/epiheiriseis/125213/black-friday-ayta-einai-ta-proionta-poy-agorazoyn-oi-ellines"/>
      </related>
    </article>
  </body>
</html>