<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/otomobil/10-turkten-6si-elektrikli-arac-istiyor"/>
    <meta property="og:site_name" content="CNN Türk"/>
    <meta property="article:published_time" content="2019-11-18T11:41:33+00:00"/>
    <meta property="og:title" content="10 Türk'ten 6'sı elektrikli araç istiyor"/>
    <meta property="og:description" content="Mobility Monitor araştırmasının “Elektrikli..."/>
  </head>
  <body>
    <article>
      <h1>10 Türk'ten 6'sı elektrikli araç istiyor</h1>
      <h2>Mobility Monitor araştırmasının “Elektrikli Araçlar ve Sürdürülebilirlik” bölümünü yayınlayan LeasePlan, Türkiye’deki kullanıcıların elektrikli araçlara yaklaşımıyla ilgili önemli bulguları ortaya koydu.</h2>
      <address><time datetime="2019-11-18T11:41:33+00:00">18 Nov 2019, 11:41</time> by <a rel="author">Mehmet Ali Kantarcı</a></address>
      <p>LeasePlan, dünyanın önde gelen araştırma firmalarından biri olan Ipsos ile birlikte hazırladığı Mobility Monitor araştırmasının “Elektrikli Araçlar ve Sürdürülebilirlik” bölümünü yayınladı. 16 farklı ülkeden 4.000’in üzerinde kişiyle gerçekleştirilen araştırmaya katılanların yüzde 61’i sıfır emisyonlu elektrikli araçların kullanımını tercih edeceklerini belirtti. Katılımcıların neredeyse yarısı, son 3 yıl içerisinde elektrikli araçlara karşı fikirlerinin olumlu yönde değiştiğini ifade ederken, araştırma genel olarak <a href="https://www.cnnturk.com/haberleri/elektrikli-arac">elektrikli araç</a> kullanımına yönelik giderek artan bir tutum olduğunu ortaya koydu. Ankete katılanların büyük çoğunluğu, elektrikli araçları daha iyi olarak görse de mevcut altyapıya ilişkin endişelerini de dile getirdi. Gelecek 5 yılda araç almayı planlayanların yüzde 51'i, elektrikli araç almalarını engelleyen faktörler olarak yetersiz şarj altyapısını belirtirken, yüzde 45'i sınırlı sürüş mesafesi veya menzil endişesi nedeniyle elektrikli araca geçmeyeceklerini belirtti.</p>
      <figure>
        <img src="https://i2.cnnturk.com/i/cnnturk/75/700x0/5dd28325bf214413ecc1d4a7"/>
      </figure>
      <p>
        <b><a href="https://www.cnnturk.com/haberleri/turkiye">Türkiye</a> son üç yılda zirvede</b>
      </p>
      <p>Mobility Monitor araştırmasının elektrikli araçlarla ilgili olan ilk bölümü, Türkiye’deki kullanıcıların elektrikli araçlara yaklaşımıyla ilgili önemli bulgular da ortaya koydu. Buna göre, Türkiye elektrikli araçlara ilgili en olumlu yaklaşımı gösteren ilk 3 ülke arasında yer aldı. Portekizli katılımcıların yüzde 87’si elektrikli araçlara karşı olumlu tutum sergilerken, Türkiye’deki katılımcıların yüzde 84’ü elektrikli araçlara olumlu baktığını ifade etti. Türk katılımcıların yalnızca yüzde 2’si elektrikli araçlar için negatif görüş bildirirken, yüzde 14’ü herhangi bir yaklaşım sergilemeyerek nötr kalmayı tercih etti. Türkiye’yi yüzde 83 ile <a href="https://www.cnnturk.com/haberleri/yunanistan">Yunanistan</a> takip etti. Araştırmaya katılan ülkelere arasında elektrikli araçlara karşı en olumsuz yaklaşımı sergileyen ülke ise yüzde 32 negatif görüş ile Lüksemburg oldu. Türkiye ayrıca, son 3 yılda elektrikli araçlar için en çok olumlu tutum değiştiren ülkeler arasında birinci oldu. Son 3 yılda Türkiye’deki kullanıcıların elektrikli araçlara olan tutumu yüzde 75 oranında pozitif olarak değişim gösterdi. Türkiye’yi yüzde 72’i ile <a href="https://www.cnnturk.com/haberleri/portekiz">Portekiz</a>, yüzde 64 ile Romanya takip etti.</p>
      <p>
        <b>Türklerin yüzde 57’si elektrikli araç tercih edecek</b>
      </p>
      <p>LeasePlan Mobility Monitor araştırmasının “Elektrikli Araçlar ve Sürdürülebilirlik” bölümünde katılımcılara, “Bir sonraki aracınızı satın alırken bir elektrikli araç satın alma olasılığınız nedir?” sorusu da soruldu. Önümüzdeki 5 yıl içerisinde bir araç alacağı takdirde bu aracın elektrikli bir araç olacağını en çok belirten ülke Türkiye oldu. Türkiye’deki katılımcıların yüzde 57’si bu soruya “kesinlikle evet” yanıtını verirken, yüzde 35’i nötr kaldı, yüzde 8’i ise “kesinlikle hayır” yanıtı verdi. Türkiye’yi bu konuda yüzde 53 ile Yunanistan, yüzde 51 ile Portekiz izledi. Elektrikli araç satın almaya en olumsuz bakan ülke ise yüzde 60 oranında hayır yanıtını veren Lüksemburg oldu. Araştırmaya göre ayrıca, yakın gelecekte araç kiralama niyetinde olan her 5 kişiden 2’si elektrikli araç kiralamak istiyor.</p>
      <related>
        <h4>ilgili haberler</h4>
        <a href="https://www.cnnturk.com/dunya/son-dakika-rusya-ile-8-ortak-devriye-basladi"/>
        <a href="https://www.cnnturk.com/dunya/son-dakika-irandaki-olaylarla-ilgili-turkiyeden-aciklama"/>
        <a href="https://www.cnnturk.com/dunya/rusya-turkiye-su-35e-ilgi-duyarsa-moskova-degerlendirmeye-hazir"/>
      </related>
    </article>
  </body>
</html>