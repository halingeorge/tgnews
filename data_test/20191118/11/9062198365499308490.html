<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3377401/ogrenci-akbillerindeki-indirim-aofe-ilgiyi-artirdi"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T11:46:00+00:00"/>
    <meta property="og:title" content="Öğrenci akbillerindeki indirim AÖF'e ilgiyi artırdı"/>
    <meta property="og:description" content="İstanbul'da aylık öğrenci akbilinin 40 liraya düşürülmesi Anadolu Üniversitesi AÖF'e ilgiyi artırdı. Vatandaşlar bu yolla ulaşımda yıllık 1.715 liralık avantaj sağlıyor."/>
  </head>
  <body>
    <article>
      <h1>Öğrenci akbillerindeki indirim AÖF'e ilgiyi artırdı</h1>
      <h2>İstanbul'da aylık öğrenci akbilinin 40 liraya düşürülmesi Anadolu Üniversitesi AÖF'e ilgiyi artırdı. Vatandaşlar bu yolla ulaşımda yıllık 1.715 liralık avantaj sağlıyor.</h2>
      <address>
        <time datetime="2019-11-18T11:46:00+00:00">18 Nov 2019, 11:46</time>
      </address>
      <p>Şehir içi ulaşımda kullanılan İstanbulkart gibi uygulamaların aylık abonelik ödemelerinde öğrenci indiriminden yararlanmak isteyen çok sayıda kişinin çeşitli üniversitelerin açık öğretim fakültelerine kayıt yaptırdığı iddia ediliyor. Açık öğretime yazılıp bir kere 265 lira kayıt ücreti ödeyen vatandaşlar böylece 205 liralık aylık İstanbulkart ücretini öğrenci indirimi ile 40 liraya düşürüyor. Bu yolla ulaşımda yıllık 1.715 liralık avantaj sağlarken sinema ve müze indirimlerinden de yararlanıyor. Sadece Anadolu Üniversitesi’ndeki 2.7 milyon açık öğretim öğrencisinin 2.2 milyonu pasif durumda.</p>
      <p>Hürriyet'ten Emre Eser'in haberine göre, Ankara’da toplu ulaşımda öğrenci indirimi tam bilete göre yüzde 46’lık bir avantaj sağlarken İzmir’de ise vatandaşlar yüzde 53 daha az ödemiş oluyor. Normal şartlarda öğrencilerden iki dönemlik kayıt ücreti alınırken akbili almak için kayıt yaptıran vatandaşlar sadece ilk dönem ücretini yatırıp kendilerine gerekli olan öğrenci belgesini alıyor.</p>
      <p>2018-2019 öğretim yılı verilerine göre Anadolu Üniversitesi Açıköğretim Fakültesi (AÖF) bünyesinde 542 bini aktif olmak üzere toplam 2 milyon 775 bin 156 öğrencinin kaydı bulunuyor. Yani 2.2 milyon öğrenci kayıt yaptırıp daha sonra aktif eğitime devam etmemiş.</p>
      <p>18 MİLYON KART 3.5 MİLYAR ÖDEME</p>
      <p>İBB Belbim (Elektronik Para ve Ödeme Hizmetleri A.Ş) 2018 Faaliyet Raporu’na göre İstanbul’da 18 milyon aktif İstanbulkart var ve günlük 6 milyonun üzerinde seyahat yapılıyor. 2018’de toplam 2 milyar 45 milyon 593 bin 322 geçiş yapılırken yıllık toplam ödeme 3.5 milyar lira.</p>
    </article>
  </body>
</html>