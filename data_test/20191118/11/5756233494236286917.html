<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622123/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C-%D8%B4%DB%8C%D9%84%DB%8C-%D9%85%D8%AD%DA%A9%D9%88%D9%85%DB%8C%D8%AA-%D8%AE%D8%B4%D9%88%D9%86%D8%AA-%D9%BE%D9%84%DB%8C%D8%B3-%D8%B9%D9%84%DB%8C%D9%87-%D9%85%D8%B9%D8%AA%D8%B1%D8%B6%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T11:37:00+00:00"/>
    <meta property="og:title" content="رئیس جمهوری شیلی: محکومیت خشونت پلیس علیه معترضین"/>
    <meta property="og:description" content="رئیس جمهوری شیلی برای نخستین بار در طول چهار هفته گذشته خشونت پلیس در جریان درگیری‌ها و ناآرامی‌های این کشور را محکوم کرد."/>
  </head>
  <body>
    <article>
      <h1>رئیس جمهوری شیلی: محکومیت خشونت پلیس علیه معترضین</h1>
      <address>
        <time datetime="2019-11-18T11:37:00+00:00">18 Nov 2019, 11:37</time>
      </address>
      <p>
        <i>رئیس جمهوری شیلی برای نخستین بار در طول چهار هفته گذشته خشونت پلیس در جریان درگیری‌ها و ناآرامی‌های این کشور را محکوم کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> سباستین پینه‌را، رئیس جمهوری شیلی با اشاره به معترضان و نیروهای امنیتی این کشور گفت: هیچ مصونیتی نه برای آنهایی که به اقدامات غیرمعمول خشونت آمیز دست زده اند نه برای آنهایی که سوءاستفاده کرده و به زور متوسل شدند، وجود ندارد.</p>
      <p>به گزارش خبرگزاری فرانسه، وی ادامه داد: در جریان اعتراضات در شیلی در مدت چهار هفته ۲۲ تن کشته و بیش از ۲۰۰۰ تن دیگر زخمی شده‌اند. استفاده بیش از حد از زور گزارش شده است. سوءاستفاده و جرم رخ داده و حقوق معترضان نقض شده است.</p>
      <figure>
        <img src="https://aftabnews.ir/files/fa/news/1398/8/27/360752_506.jpg"/>
      </figure>
      <p>اتهامات مربوط به توسل به زور بیش از حد و نقض‌های گسترده حقوق بشری در شیلی از زمان آغاز اعتراضات در این کشور از سوی بسیاری از گروه‌های حقوق بشری داخلی و خارجی گزارش شده و این گزارش ها سازمان ملل را برآن داشته تا گروهی را برای انجام تحقیقات به شیلی اعزام کند. عفو بین الملل نیز گروهی را اعزام کرده است.</p>
      <p>این بزرگترین بحران در شیلی از زمان پایان دیکتاتوری آگوستو پینوشه در ۱۹۹۰ محسوب می‌شود.</p>
      <p>این صحبت‌ها از سوی رئیس جمهوری شیلی در حالی مطرح شده که وی اخیرا توافقی را مورد استقبال قرار داد که بر اساس آن، دولت شیلی پیش نویس جدید قانون اساسی را برای جایگزین شدن با قانون اساسی کنونی این کشور تهیه می‌کند.</p>
      <p>بسیاری در شیلی این اقدام را گامی به سوی کمک برای پایان این بحران در کشور می‌دانند. این درخواست کلیدی هزاران معترض شیلیایی است که هر روز در خیابان‌های پایتخت و سایر نقاط دست به اعتراض می‌زنند.</p>
      <p>پینه‌را در یک سخنرانی از کاخ ریاست جمهوری گفت: اگر مردم این را می‌خواهند، ما به سمت تدوین یک قانون اساسی جدید قدم برمی‌داریم. در این چهار هفته گذشته، شیلی تغییر کرده است. مردم شیلی تغییر کرده‌اند. دولت تغییر کرده و ما همگی تغییر کرده‌ایم. توافق اجتماعی که ما تحت آن زندگی کردیم، شکسته شده است.</p>
      <p>وی به مردم کشورش این تضمین را داد که نتیجه این چهار هفته هنوز مکتوب نشده و چندین توافق اجتماعی دیگر نیاز است که شامل اصلاحات در سیستم بازنشستگی می‌شود.</p>
      <p>بر اساس نظرنسجی جدیدی، مشخص شد که ۶۷ درصد از مردم شیلی موافق قانون اساسی جدید هستند.</p>
    </article>
  </body>
</html>