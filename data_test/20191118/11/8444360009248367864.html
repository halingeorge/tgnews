<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/katerini-akariaios-o-thanatos-manas-kai-koris/2918170/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T11:46:22+00:00"/>
    <meta property="og:title" content="Κατερίνη: Ακαριαίος ο θάνατος μάνας και κόρης"/>
    <meta property="og:description" content="Πολλαπλές βαρύτατες κακώσεις σε κεφάλι και θώρακα φέρουν τα θύματα. Η 17χρονη Μαρία Ιωάννα και η μητέρα της είχαν εξαφανιστεί από τις 8 Νοεμβρίου. Τις βρήκαν χθες σε χαράδρα 120 μέτρων, έξω από το αυτοκίνητό τους. Άγνωστες ακόμα οι αιτίες υπό τις οποίες σημειώθηκε η τραγωδία."/>
  </head>
  <body>
    <article>
      <h1>Κατερίνη: Ακαριαίος ο θάνατος μάνας και κόρης</h1>
      <h2>Πολλαπλές βαρύτατες κακώσεις σε κεφάλι και θώρακα φέρουν τα θύματα. Η 17χρονη Μαρία Ιωάννα και η μητέρα της είχαν εξαφανιστεί από τις 8 Νοεμβρίου. Τις βρήκαν χθες σε χαράδρα 120 μέτρων, έξω από το αυτοκίνητό τους. Άγνωστες ακόμα οι αιτίες υπό τις οποίες σημειώθηκε η τραγωδία.</h2>
      <address><time datetime="2019-11-18T11:46:22+00:00">18 Nov 2019, 11:46</time> by <a rel="author">Newsit Newsroom</a></address>
      <p>Πέπλο μυστηρίου εξακολουθεί να καλύπτει τις συνθήκες υπό τις οποίες η 17χρονη Μαρία Ιωάννα Δεληγιάννη και η 45χρονη μητέρα της έπεσαν με το αυτοκίνητό τους στο γκρεμό, με αποτέλεσμα να χάσουν τη ζωή τους. Η οικογενειακή τραγωδία στην Κατερίνη έχει συγκλονίσει το πανελλήνιο.</p>
      <p>Με το ενδεχόμενο της εγκληματικής ενέργειας να έχει αποκλειστεί από την πρώτη στιγμή, ανοιχτά παραμένουν ακόμα τα ενδεχόμενα είτε να πρόκειται για δυστύχημα είτε για αυτοκτονία.</p>
      <related>
        <a href="https://www.newsit.gr/topikes-eidhseis/katerini-ragizei-kardies-o-pateras-kai-syzygos-ton-thymaton-nekres-se-xaradra-mana-kai-kori-pics-video/2917586/"/>
      </related>
      <p>Από τη νεκροψία – νεκροτομή στις σορούς, διαπιστώθηκε πως τόσο η <i><b>17χρονη</b></i> όσο και η <i><b>μητέρα</b></i> της <i><b>έχασαν τη ζωή τους ακαριαία</b></i>. Ο <i><b>θάνατός</b></i> τους τοποθετείται <i><b>χρονικά</b></i> την <i><b>ημέρα της εξαφάνισής τους</b></i>, την Παρασκευή 8 Νοεμβρίου, όταν έφυγαν με το αυτοκίνητο από το σπίτι τους στην Κατερίνη με προορισμό προς την Ελασσόνα.</p>
      <figure>
        <img src="https://www.newsit.gr/wp-content/uploads/2019/11/katerini_mana-1200x1177.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/katerina_17xroni1-1200x1200.jpg"/>
      </figure>
      <p>Σύμφωνα με πληροφορίες από το Εργαστήριο Ιατροδικαστικής και Τοξικολογίας του ΑΠΘ, τα δυο θύματα φέρουν<b><i> πολλαπλές βαριές κακώσεις σε κεφάλι και σώμα</i></b>, αποτέλεσμα της πρόσκρουσης του αυτοκινήτου. Το αυτοκίνητο βρέθηκε χθες από drone της αστυνομίας σε<b><i> χαράδρα 120 μέτρων</i></b>, με τα δυο θύματα εκτός του οχήματος, σε απόσταση μερικών μέτρων.</p>
      <p>
        <i>
          <b>Δείτε τη στιγμή της ανάσυρσής τους από τη χαράδρα</b>
        </i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F425376174197277%2Fvideos%2F1701390316658024%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Το <i><b>αυτοκίνητό</b></i> τους βρέθηκε κοντά στην ορεινή περιοχή Φωτεινά, απ’ όπου διέρχεται η παλιά εθνική οδός Κατερίνης – Ελασσόνας.</p>
      <p>Τη νεκροψία – νεκροτομή διενήργησαν οι καθηγητές Ιατροδικαστικής του ΑΠΘ Λήδα Κοβάτση και Φώτιος Χατζηνικολάου. Παράλληλα, θα διενεργηθεί <b><i>τοξικολογικός έλεγχος</i></b> και τα αποτελέσματα αναμένεται να γίνουν γνωστά τις επόμενες ημέρες.</p>
      <h3>«Είχαμε περάσει πάρα πολλές φορές από εκεί»</h3>
      <p>Συντετριμμένος ο <i><b>πατέρας</b></i> του <i><b>κοριτσιού</b></i> και σύζυγος της 45χρονος, μιλώντας το βράδυ της Κυριακής στον Alpha, <i><b>απέκλεισε</b></i> το <i><b>ενδεχόμενο</b></i> η γυναίκα του <i><b>να έκανε κακό στο παιδί τους</b></i>. Όπως περιέγραψε, ύστερα από έναν καυγά που είχε η 45χρονη με γείτονά τους, εκνευρισμένη, θέλησε να πάει στο χωριό του, έξω από την Ελασσόνα, για να δει την πεθερά της και να ηρεμήσει.</p>
      <related>
        <a href="https://www.newsit.gr/topikes-eidhseis/katerini-nees-sklires-eikones-sti-xaradra-pou-skotothikan-mana-kai-kori-dakrya-gia-to-tragiko-telos-tous-video/2917636/"/>
      </related>
      <p><i><b>Είχε κάνει πολλές φορές της διαδρομή</b></i> και γνώριζε το δρόμο. Όμως στο σημείο όπου φαίνεται πως το αυτοκίνητο έφυγε από την πορεία του, υπάρχει μια <i><b>πολλή επικίνδυνη στροφή</b></i> και -κατά τον πατέρα- η 45χρονη έχασε τον έλεγχο του αυτοκινήτου.</p>
      <p>Όπως μάλιστα αποκάλυψε ο ίδιος, καθώς το αυτοκίνητο είχε εντοπιστεί από κάμερα ασφαλείας, οι έρευνες είχαν επικεντρωθεί στο σημείο όπου δεν υπήρχαν κάμερες! Πρόκειται για μια περιοχή τεράστια και δυσπρόσιτη. Όπως αποκάλυψε μάλιστα ο πατέρας της 17χρονης, κατά τη διάρκεια των ερευνών «<b><i>περάσαμε από το δρόμο πάρα πολλές φορές</i></b>» αλλά δεν μπόρεσαν να δουν το αυτοκίνητο.</p>
      <p>
        <i>
          <b>Δείτε τι δήλωσε ο πατέρας</b>
        </i>
      </p>
      <figure>
        <iframe src="https://www.youtube.com/embed/saVGFnrjnMk" width="640" height="360" data-service="Youtube" scrolling="no"/>
      </figure>
    </article>
  </body>
</html>