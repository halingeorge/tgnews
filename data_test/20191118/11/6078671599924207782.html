<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/sofiya-obshtinski-gerb-1618257.html"/>
    <meta property="og:site_name" content="Cross"/>
    <meta property="article:published_time" content="2019-11-18T11:32:00+00:00"/>
    <meta property="og:title" content="Калоян Паргов: 15-те съветници на БСП в София ще работят като за 30"/>
    <meta property="og:description" content="На дело ще си проличи кой наистина иска промяна и кой е спекулирал с надеждите на гражданите по време на кампанията, коментира лидерът на БСП в София"/>
  </head>
  <body>
    <article>
      <h1>Калоян Паргов: 15-те съветници на БСП в София ще работят като за 30</h1>
      <address>
        <time datetime="2019-11-18T11:32:00+00:00">18 Nov 2019, 11:32</time>
      </address>
      <p>На дело ще си проличи кой наистина иска промяна и кой е спекулирал с надеждите на гражданите по време на кампанията, коментира лидерът на БСП в София</p>
      <p>/КРОСС/ <b>Калоян ПАРГОВ е роден на 13 юли 1977 г. в Пловдив. Завършил е Втора английска гимназия в София, както и УНСС, специалност международни отношения. Магистър по европейска интеграция. Асистент е във Висшето училище по застраховане и финанси. Председател на Градския съвет на БСП в София. Член е на ИБ на НС на партията. Председател е на групата на "БСП за България" в Столичния общински съвет.</b></p>
      <p>
        <i>
          <b>- Г-н Паргов, виждате ли отражение на волята на столичани в новия Общински съвет в София?</b>
        </i>
      </p>
      <p>- Изборите са най-точната социология. Резултатът от местния вот е оценката на гражданите за това какво се случва в София през последните 10 години.</p>
      <p>Намалението на съветниците на ГЕРБ и СДС с 9 е показател за спада на доверието към тях. Обратното - увеличението на броя на съветниците от БСП повече от два пъти - от 7 на 15, е ясен знак за повишеното доверие към нас в столицата.</p>
      <p>Броят на съветниците от Демократична България - 12, също е показателен за оценката на софиянци към управляващите досега града. А най-сериозният индикатор за срива на ГЕРБ в София е резултатът от балотажа за кмет на Столичната община.</p>
      <p>За първи път от 30 години БСП беше толкова близо до спечелването на избора за кмет на София. Малко над 20 000 гласа не стигнаха на гражданския кандидат, подкрепен от БСП, Мая Манолова да победи Йорданка Фандъкова. Да не пропускаме и факта, че за Фандъкова 8000 гласа са от ромските махали.</p>
      <p>Като добавим и корпоративния и купен вот, каквито със сигурност има, може да направим извода, че за Фандъкова и ГЕРБ в София резултатите от изборите никак не са добри. ГЕРБ загуби и много районни кметове. За съжаление, БСП спечели само два - в "Младост" и "Изгрев". Съвсем малко не стигна за "Искър", "Люлин" и "Красна поляна". А това "малко" дойде от контролирания вот и недействителните бюлетини. Ето защо обжалваме резултата в тези три района, както направи и Мая Манолова.</p>
      <p>
        <i>
          <b>- Вие повеждате отново групата на социалистите. Как тълкувате избора на колегите ви?</b>
        </i>
      </p>
      <p>- Като оценка за моята работа - за нарасналото влияние и тежест на БСП в София под мое ръководство. Единодушният ми избор за водач на листата ме задължи да работя усилено за доброто представяне в избора за общински съветници. Възстановихме си мястото на втора политическа сила в столицата. Използвам възможността, от трибуната, която ми дава вестник ДУМА, за да благодаря на всички тези над 4000 избиратели, които, гласувайки за мен преференциално, препотвърдиха челното ми място в листата. Това доверие задължава.</p>
      <p>
        <i>
          <b>- Конфигурацията в СОС е различна от предишната. Как виждате разпределението на политическите сили в него?</b>
        </i>
      </p>
      <p>- На първото заседание на Столичния общински съвет беше избран председател. ГЕРБ заложиха на "промяната" в лицето на Елен Герджиков.</p>
      <p>Тоест, отново на същото. Ние предложихме Милка Христова, която през миналия мандат беше заместник-председател на СОС. Демократична България също имаше предложение. При тайното гласуване стана ясно кой от коя страна стои, тоест кой ще бъде съуправляващ и кой - в опозиция.</p>
      <p>ГЕРБ събраха мнозинство с гласовете на ВМРО, един от "Атака" и Борис Бонев, което беше голяма изненада. Той подкрепи Елен Герджиков от ГЕРБ, а Волен Сидеров не участва в гласуването.</p>
      <p>Милка Христова събра 15 гласа от групата на БСП. Всички от Демократична България гласуваха за техния кандидат. Този вот показа кой как се ще се позиционира през този мандат.</p>
      <p>Следващият тест ще бъде бюджетът на Столичната община, който ще отрази настроенията и приоритетите на политическите сили в СОС и на техните представители.</p>
      <p>
        <i>
          <b>- С кои групи ще търсите сътрудничество?</b>
        </i>
      </p>
      <p>- Имаме общи теми и с ВМРО, и с "Атака", и с Борис Бонев. Със "Спаси София" през миналия мандат имахме разбирателство по не един и два въпроса. Бихме могли да работим и с Демократична България по решаването на различни проблеми извън идейно-политическите ни различия. И най-вече, извън техните абсурдни идеи, свързани с паметника на Съветската армия. Всъщност, тази тема изобщо не стои в дневния ред на софиянци. </p>
      <p>
        <i>
          <b> - Управляващите вече заявиха воля за промяна. Не е ли странно тъкмо те да говорят за нужда от такава, при положение, че присъствието им в този състав е израз на запазеното статукво?</b>
        </i>
      </p>
      <p>- Очаквахме още на първата сесия кметът Фандъкова да обяви и да представи готовия си нов екип, за който доста говори по време на кампанията.</p>
      <p>Това щеше да е израз на воля за промяна. Оказа се, че тя работи с досегашните си заместници. Което означава, че "готовият нов екип" изобщо не съществува.</p>
      <p>Очевидно става дума за предизборен пиарски кьорфишек. Това е много лош сигнал. Лозунгите за промяна, които използваха от ГЕРБ предизборно, и опитите да убеждават хората, че след 10 години ще са различни, май ще си останат само част от кампанията.</p>
      <p>Сега, в реалната работа ще си проличи кой наистина иска промяна и кой е спекулирал с надеждите на гражданите по време на предизборната кампания. Ние имаме платформа и ще се водим от приоритетите в нея. Ще търсим подкрепа за решенията и от другите политически групи в Столичния общински съвет.</p>
      <p>
        <i>
          <b>- В работата на СОС на първо място стои приемането на новия бюджет. Кои са другите спешни стъпки, с които ще се заеме той?</b>
        </i>
      </p>
      <p>- Първата задача сега е да формираме комисиите, които подготвят работата за заседанията на СОС. След това ще изготвим правилник, който да внесе повече прозрачност в работата на Столичния общински съвет.</p>
      <p>До края на декември ни предстои приемането на план-сметка за чистотата.</p>
      <p>Тя ще определи размера на такса смет, както за фирмите, така и за домакинствата. За нас тази такса е несправедлив втори имуществен данък.</p>
      <p>Редно е да се мисли сериозно за въвеждането на нов тип формула за такса смет, която да бъде определяна на принципа замърсителят плаща.</p>
      <p>Ще поставим категорично този въпрос. Другото наше предложение ще бъде за създаване на общинско предприятие по чистота. Това е наша идея от години, която управляващите досега постоянно отхвърлят. Ние сме категорични, че комуналните дейности трябва да бъдат извършвани от общински предприятия.</p>
      <p>А след това, през януари, предстои приемането на бюджета на Столичната община.</p>
      <p>Крайно време е той да бъде програмен. Да показва ясни приоритети и политики, по които ще се работи през следващата година. Дори да даде посока на развитие за целия мандат.</p>
      <p>С ясна инвестиционна програма, която е насочена към решаването на конкретни проблеми, в конкретни райони. Заявката на Фандъкова беше за влизане в крайните квартали и решаването на инфраструктурни задачи, датиращи от десетилетия. Очакваме това най-сетне да се случи.</p>
      <p>
        <i>
          <b>- БСП има два пъти повече общински съветници. Значи ли това, че ще вършите двойно повече работа?</b>
        </i>
      </p>
      <p>- През миналия мандат бяхме 7 общински съветници и бях им казал, че трябва да работим като за 17. Работихме много и се справихме.</p>
      <p>Резултатът от изборите сега доказа това. Защото той е следствие и от работата на общинските съветници през миналия мандат. Нали никой не си прави илюзии, че може да се представим добре на местния вот само с месец усилия в кампанията и без да сме работили предварително за това.</p>
      <p>Ето защо считам, че сегашните 15 общински съветници трябва да работим като за 30. Да сме упорити, да положим много усилия, да сме инициативни и креативни.</p>
      <p>Очаквам го от всеки съветник от нашата група. Това е начинът всеки един да докаже, че заслужава мястото, отредено му по силата на вота на градската конференция на БСП в София.</p>
      <p>
        <i>
          <b>- Кои ще са приоритетите в работата на БСП?</b>
        </i>
      </p>
      <p>- Нашите приоритети са залегнали в предизборната ни платформа. Сред тях са решаване на проблемите с кварталната инфраструктура, със замърсения въздух, с недостига на места в детските градини и ясли, с чистотата в София, със състоянието на "Топлофикация" и перспективата пред нея, с концесията на "Софийска вода".</p>
      <p>Предстои да търсим решения за реорганизация на транспортната схема в града така, че да подобрим обслужването и качеството на услугата за софиянци.</p>
      <p>Ние ще държим всичко, което се решава в Столичната община, да става пред очите на гражданите, които са ни изпратили в СОС да работим за тях.</p>
      <p>Проблемът с презастрояването беше ключова тема през последните две години от миналия мандат. Дължим решаването му на всички онези граждани от различни квартали на София, които излизаха да протестират, за да защитят жизнената си среда. Истината е, че ни предстои много работа, но ние сме готови за това и имаме решения.</p>
      <p>*Източник: <a href="https://duma.bg/kaloyan-pargov--15-te-savetnitsi-na-bsp-v-sofiya-shte-rabotyat-kato-za-30-n203688">https://duma.bg/</a></p>
    </article>
  </body>
</html>