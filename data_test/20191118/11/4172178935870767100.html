<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/73734/vieirinia-tora-toys-ftaine-ola-ston-olympiako-otan-kerdizan-ta-protathlimata-den-eixan-parapona"/>
    <meta property="og:site_name" content="ΦΩΣ"/>
    <meta property="article:published_time" content="2019-11-18T11:43:13+00:00"/>
    <meta property="og:title" content="Βιεϊρίνια: «Τώρα τους φταίνε όλα στον Ολυμπιακό, όταν κέρδιζαν τα πρωταθλήματα δεν είχαν παράπονα»"/>
    <meta property="og:description" content="Ο Αντελίνο Βιεϊρίνια σε συνέντευξή του σε Μέσο της Θεσσαλονίκης δήλωσε πως στον Ολυμπιακό τώρα όλα τους φταίνε ενώ όταν έπαιρναν αυτοί τα πρωταθλήματα δεν είχαν"/>
  </head>
  <body>
    <article>
      <h1>Βιεϊρίνια: «Τώρα τους φταίνε όλα στον Ολυμπιακό, όταν κέρδιζαν τα πρωταθλήματα δεν είχαν παράπονα»</h1>
      <h2>Ο Αντελίνο Βιεϊρίνια σε συνέντευξή του σε Μέσο της Θεσσαλονίκης δήλωσε πως στον Ολυμπιακό τώρα όλα τους φταίνε, ενώ όταν έπαιρναν αυτοί τα πρωταθλήματα δεν είχαν κανένα παράπονο.</h2>
      <address><time datetime="2019-11-18T11:43:13+00:00">18 Nov 2019, 11:43</time> by <a rel="author">ΦΩΣ TEAM</a></address>
      <p>«Καρφιά» κατά του <b>Ολυμπιακού</b> «εκτόξευσε» ο αρχηγός του <b>ΠΑΟΚ Αντελίνο Βιεϊρίνια.</b> Ο Πορτογάλος άσος δήλωσε στην εφημερίδα «Forza» της Θεσσαλονίκης πως ο Ολυμπιακός κάνει παράπονα τώρα που δεν παίρνει τίτλους, όταν όμως κατακτούσε αυτός τα πρωταθλήματα οι διοικούντες δεν εξέφραζαν κανένα παράπονο.</p>
      <p>Ο Βιεϊρίνια μεταξύ άλλων μίλησε για τον τραυματισμό του, για το παιχνίδι με τον Ολυμπιακό στο «Καραϊσκάκη» αλλά και το πότε έχει σκοπό να αποχαιρετίσει τη Θεσσαλονίκη.</p>
      <p>
        <u>
          <b>Αναλυτικά η συνέντευξή του Αντελίνιο Βιεϊρίνια:</b>
        </u>
      </p>
      <p>
        <b>Πέρασε μια μεγάλη περιπέτεια, που έφτασε στο τέλος της. Απογοητεύτηκες ποτέ;</b>
      </p>
      <p>
        <i>«Ναι, λόγω της στιγμής, που το έπαθα. Δεν μπορούσε να γίνει μετά τον τελικό; Λες, τα έκανες όλα, φτάνεις εκεί για να περάσεις τη γραμμή και δεν περνάς»!</i>
      </p>
      <p>
        <b>Επέστρεψες διψασμένος;</b>
      </p>
      <p>
        <i>«Πάντα είμαι διψασμένος! Κάναμε το πρώτο βήμα, που ήταν και το πιο δύσκολο, να κερδίσουμε το πρωτάθλημα και τώρα απλά πρέπει να συνεχίσουμε. Να συνεχίσουμε να κερδίζουμε τίτλους. Δεν θέλουμε να αφήνουμε κανέναν να πει πως ότι έγινε, έγινε στην τύχη. Ότι κοιμήθηκε ο θεός, ότι ήμασταν τυχεροί. Πάμε με σταθερά βήματα, να μην έχει κανείς να πει τίποτα. Τίποτα».</i>
      </p>
      <p>
        <b>Άλλο ένα νταμπλ;</b>
      </p>
      <p>
        <i>«Ναι, γιατί όχι; Θέλουμε το πρωτάθλημα κι αν έρθει κι αυτό, θέλουμε και το κύπελλο. Όλα».</i>
      </p>
      <p>
        <b>Γίνεται μεγάλη συζήτηση για το που θα παίζεις τώρα, που επέστρεψες. Εσύ τι λες; Που θέλεις;</b>
      </p>
      <p>
        <i>«Θα συνεχίσει να γίνεται αυτή η συζήτηση! Στη Δράμα πέρασα από τέσσερις θέσεις. Ξεκίνησα αριστερό εξτρέμ, πήγα δεξιά, πήγα αριστερό μπακ και τελείωσα δεκάρι! Οπότε, κι ο προπονητής μάλλον προσπαθεί να βρει τη θέση μου (γέλια).</i>
      </p>
      <p>
        <b>Λες να ψάχνει θέση για σένα;</b>
      </p>
      <p>
        <i>«Όχι, δε νομίζω. Ξέρει, έχει καταλάβει. Και ξέρει ποια είναι η θέση, που μου αρέσει να παίζω. Αλλά όπως λέω πάντα, εγώ είμαι διαθέσιμος να παίξω εκεί που χρειάζεται. Εμένα με ενδιαφέρει η ομάδα. Όπου με χρειάζεται. Όλοι ξέρουν ότι η αγαπημένη μου θέση, είναι αριστερά στην επίθεση. Βέβαια, το κακό για μένα είναι πως παίζοντας αριστερό μπακ, πέρσι τα κερδίσαμε όλα (γέλια), αλλά πλέον έχουμε έναν εξαιρετικό Γιαννούλη εκεί. Οπότε…»</i>
      </p>
      <p>
        <b>Μια εδώ, μια εκεί. Είναι ωραίο να αλλάζεις συνήθειες στο γήπεδο;</b>
      </p>
      <p>
        <i>«Πλέον, δεν είναι όπως παλιά, όλοι μπορούμε να παίξουμε σε πολλές θέσεις. Δεν είναι πρόβλημα, το ποδόσφαιρο έχει προχωρήσει. Ο ΠΑΟΚ έχει τουλάχιστο 2-3 παίκτες, που αν παίξουν σε άλλες θέσεις, δεν βλέπεις διαφορά, δεν καταλαβαίνεις τίποτα».</i>
      </p>
      <p>
        <b>Στον ΠΑΟΚ υπάρχουν πια άλλα πρόσωπα, άλλος προπονητής…</b>
      </p>
      <p>
        <i>«Αλήθεια είναι. Χρειαζόμαστε απλά το χρόνο μας, όπως τον χρειάστηκε ο προηγούμενος προπονητής. Έχουμε καινούριο προπονητή, μέχρι να γνωριστούμε όλοι καλά χρειάζεται λίγο χρόνο. Σιγά σιγά αρχίζουμε να δείχνουμε ότι είμαστε καλά».</i>
      </p>
      <p>
        <b>Η ομάδα την αφομοίωσε την αλλαγή του προπονητή;</b>
      </p>
      <p>
        <i>«Έχουμε προχωρήσει αρκετά, μ΄ αυτό που θέλει ο προπονητής, αλλά κάθε μέρα μαθαίνουμε πράγματα και γινόμαστε καλύτεροι. Εμείς χτίσαμε τις συνήθειες, που έχουμε δύο χρόνια, είναι δύσκολο να τις αλλάξεις ξαφνικά, αλλά προχωράς. Είσαι επαγγελματίας, κάνεις ότι θέλει ο προπονητής».</i>
      </p>
      <p>
        <b>Ο ΠΑΟΚ είναι καλύτερη ομάδα από πέρσι ή όχι;</b>
      </p>
      <p>
        <i>«Εγώ λέω ότι είναι διαφορετική. Είναι πάλι καλή, αλλά διαφορετική. Συνεχίζουμε τις νίκες, το αήττητο. Μπορείς να πεις ότι παίζουμε πιο ανοιχτό ποδόσφαιρο, για κάποιους πιο όμορφο, αλλά στην ουσία το ποδόσφαιρο είναι το αποτέλεσμα. Δυστυχώς ο ένας ο στόχος, που είχαμε, η Ευρώπη, χάθηκε, αλλά στο πρωτάθλημα συνεχίζουμε να είμαστε καλά. Και παιχνίδι – παιχνίδι βλέπουμε ότι γινόμαστε καλύτεροι».</i>
      </p>
      <p>
        <b>Είναι ψύχωση το αήττητο;</b>
      </p>
      <p>
        <i>«Όχι, δεν έχουμε ψυχώσεις. Έχουμε μια σπουδαία ομάδα, που ξέρει να κερδίζει. Για τον κόσμο είναι σημαντικό το αήττητο, ναι, αλλά η ομάδα δεν το σκέφτεται. Δεν μας πιέζει προς το κακό. Δεν είναι ότι μπαίνουμε μέσα και το μυαλό μας είναι να μη χάσουμε για να κρατήσουμε το αήττητο. Εμείς μπαίνουμε στο γήπεδο για να κερδίσουμε, όπως και πέρσι, και πρόπερσι. Ξέρουμε ότι πρέπει να σεβόμαστε τους αντιπάλους και προχωράμε. Δεν σκεφτόμαστε το αήττητο».</i>
      </p>
      <p>
        <i>Πέρσι είχες πει ότι ορκιστήκατε να μη σας κερδίσει κανείς. Ισχύει και για φέτος;</i>
      </p>
      <p>
        <i>«Ισχύει. Μέχρι να χάσουμε (γέλια).Πλέον θα είναι πολύ δύσκολο για μια ομάδα να μας κερδίσει. Όλοι το έχουν καταλάβει».</i>
      </p>
      <p>
        <b>Φέτος υπάρχουν πολλοί παίκτες, αλλά λίγα παιχνίδια. Είναι εύκολη η διαχείριση;</b>
      </p>
      <p>
        <i>«Αυτό είναι μια ερώτηση που πρέπει να την κάνετε στον προπονητή. Όλοι μας δουλεύουμε, για να βοηθήσουμε την ομάδα και να έχουμε την ευκαιρία μας. Η αλήθεια είναι πως δυστυχώς δεν έχουμε πολλά παιχνίδια, αλλά αυτά συμβαίνουν. Υπάρχει ανταγωνισμός στην ομάδα κι αυτό είναι το καλύτερο για μια ομάδα και τον προπονητή της».</i>
      </p>
      <p>
        <b>Τι δεν σου αρέσει στον ΠΑΟΚ που βλέπεις αυτή την εποχή; Τι θα ήθελες να είναι καλύτερο;</b>
      </p>
      <p>
        <i>«Κάποιες φορές σεβόμαστε παραπάνω απ΄ ότι πρέπει τον αντίπαλο. Για τον ΟΦΗ ξέραμε ότι είναι μια δύσκολη έδρα, δύσκολος αντίπαλος, αλλά είναι από τα παιχνίδια που πρέπει να μπεις μέσα και να δείξεις από την αρχή ότι, ΟΚ σεβόμαστε, αλλά εμείς ήρθαμε εδώ για να κερδίσουμε και θα κερδίσουμε. Ή και με την ΑΕΚ, που παίξαμε τέτοιο ποδόσφαιρο στο πρώτο ημίχρονο και δεν κερδίσαμε. Προχωράμε, έχουμε τους παίκτες, τον προπονητή, την οργάνωση, τις βάσεις, χτίζουμε κάτι καλό».</i>
      </p>
      <p>
        <b>Πως σου φαίνεται το πρωτάθλημα; Οι περισσότεροι λένε ότι είναι καλύτερο, πιο ανταγωνιστικό, με περισσότερο θέαμα. Συμφωνείς;</b>
      </p>
      <p>
        <i>«Γενικά είναι πιο ανταγωνιστικό. Έχουμε ευχάριστες εκπλήξεις, όπως ο Βόλος, η Ξάνθη, ο ΟΦΗ, που παίζει εξαιρετικό και επιθετικό ποδόσφαιρο, η Λάρισα… Είναι πιο ωραίο το πρωτάθλημα φέτος, αλλά όπως έχουν πει όλοι, φέτος όλα θα κριθούν στα πλέι οφ».</i>
      </p>
      <p>
        <b>Τι δεν σου αρέσει στο πρωτάθλημα;</b>
      </p>
      <p>
        <i>«Τα περίεργα πράγματα… Υπάρχουν τόσα, που δεν μου αρέσουν κι αν τα πεις, θα παρεξηγηθεί κόσμος. Είναι η πρώτη χρονιά του VAR, αλλά γίνονται πράγματα, που δεν καταλαβαίνεις γιατί γίνονται… Νομίζω ότι αν είναι κάτι να βοηθήσει, να κάνει πιο καθαρό το ποδόσφαιρο, είμαι μαζί του. Και το VAR έχει ήδη βοηθήσει. Από τη στιγμή που πάλι δημιουργούνται προβλήματα, έχουμε μπερδευτεί λίγο. Από τη στιγμή που έχουμε αυτά, που έχουμε στο VAR, αν θα έπρεπε να διαλέξουμε, ας διαλέξουμε τους ξένους διαιτητές».</i>
      </p>
      <p>
        <b>Ο Ολυμπιακός είναι η μόνη ομάδα, που τα αντιμετωπίζει μονίμως όλα επικριτικά και ζητά να αλλάξουν όλα. Πως σου ακούγεται;</b>
      </p>
      <p>
        <i>«Εντάξει, λογικό είναι. Δεν πέρασε και λίγος καιρός που δεν κερδίζουν τίποτα, μάλλον τους ενοχλεί. Ας έχουμε παράπονα. Αλλά συνεχίζουν να κερδίζουν, έτσι δεν είναι;».</i>
      </p>
      <p>
        <b>Είναι, όμως, οι μόνοι, που έχουν παράπονα…</b>
      </p>
      <p>
        <i>«Ποιος άλλος να έχει παράπονα; Όταν κέρδιζαν τα πρωταθλήματα, δεν είχαν παράπονα. Τώρα έχουν. Τότε ήταν μια χαρά; Τότε δεν έφταιγε κανένας. Δεν έφταιγαν οι διαιτητές, δεν έφταιγαν οι αντίπαλοι που έπαιζαν δυνατά και τα έδιναν όλα, δεν έφταιγαν τα πέναλτι έξω από την περιοχή. Τώρα τους φταίνε όλα».</i>
      </p>
      <p>
        <b>Όταν θέλουν να πουν ότι ο ΠΑΟΚ ευνοείται, έχουν όλο κι όλο μια φάση. Το χέρι του Βιεϊρίνια στη Λαμία!</b>
      </p>
      <p>
        <i>«Αλήθεια; Αυτό έχουν να πουν όλο κι όλο; Η εικόνα από το πρώτο παιχνίδι της σεζόν, που δε δούλεψε η κάμερα, δεν τους πείραξε; Γι΄ αυτό έχουν να πουν τίποτα; Αυτά δεν τα λένε, ε; Εντάξει, αν έμειναν σ΄ εκείνο το χέρι, μάλλον έχουν ξεχάσει πολλά πράγματα!»</i>
      </p>
      <p>
        <b>Έχετε νιώσει ποτέ ότι παλεύετε εναντίον όλων; Ή έστω εναντίον πολλών;</b>
      </p>
      <p>
        <i>«Ξέρουμε ότι παλεύουμε με όλους. Από εδώ και πέρα ότι γίνεται, δεν μας ενδιαφέρει. Δεν μ΄ αρέσει να ασχολούμαι μ΄ αυτά. Αυτή είναι δουλειά άλλων. Αυτοί, που παραπονιούνται τώρα, δεν έχουν παράπονα από τα 40 τόσα πρωταθλήματα, που έχουν πάρει… Ήταν όλα καθαρά, ε;»</i>
      </p>
      <p>
        <b>Αν βάλεις σε μια ζυγαριά τον ΠΑΟΚ και τον Ολυμπιακό σε ποια πλευρά θα γείρει;</b>
      </p>
      <p>
        <i>«Οι λεπτομέρειες θα κρίνουν. Είναι ξεκάθαρα οι δύο καλύτερες ομάδες στο πρωτάθλημα. Έχουν το πλεονέκτημα ότι έχουν τον ίδιο προπονητή δύο χρόνια. Έχουν τον κορμό τους από πέρσι. Όπως σε όλα τα ντέρμπι, θα κριθεί στις λεπτομέρειες. Αυτός, που θα διαβάσει καλύτερα τον αντίπαλο, θα έχει το πλεονέκτημα. Πάνω - κάτω είναι στο ίδιο επίπεδο, είναι οι δύο καλύτερες ομάδες στην Ελλάδα σήμερα. Αν δούμε τις ενδεκάδες, δύσκολα θα χωρέσει ένας δικός μας εκεί και κάποιος δικός τους σε μας».</i>
      </p>
      <p>
        <b>Την άλλη αγωνιστική θα πάτε στο Καραϊσκάκη. Είναι κάτι παραπάνω από ένα ντέρμπι;</b>
      </p>
      <p>
        <i>«Δε θα λέμε ψέματα, ότι είναι ένα παιχνίδι, ότι είναι τρεις βαθμοί και τέτοια. Είναι ένα ντέρμπι. Βέβαια, αν η διαφορά δεν είναι τεράστια, το πρωτάθλημα θα κριθεί στα πλέι οφ, αλλά αυτά είναι παιχνίδια, που σου δίνουν το κάτι παραπάνω. Ψυχολογικά σε ανεβάζουν, αν κερδίσεις, σου δίνουν αυτοπεποίθηση. Παίρνεις φόρα. Αυτά ισχύουν και γι΄ αυτούς. Είναι κάτι πάνω από ντέρμπι».</i>
      </p>
      <p>
        <b>Το συμβόλαιό σου τελειώνει το ερχόμενο καλοκαίρι. Τι βλέπεις να γίνεται;</b>
      </p>
      <p>
        <i>«Αυτή η ερώτηση δεν είναι για μένα! Εγώ ήρθα εδώ, για να τελειώσω την καριέρα μου εδώ. Το είχα πει από την αρχή. Μέχρι τώρα τις υποσχέσεις μου τις έχω κρατήσει. Δεν χρειάζεται να αποδείξω κάτι άλλο. Δεν βιάζομαι, χρόνο έχουμε, είμαι ευχαριστημένος εδώ, περιμένουμε…»</i>
      </p>
      <p>
        <b>Έχετε συζητήσει καθόλου για το μέλλον;</b>
      </p>
      <p>
        <i>«Όχι ακόμα. Περιμένουμε. Για να λέμε την αλήθεια, δεν μου έχουν υποσχεθεί ότι θα μείνω εδώ για πάντα! Ποδόσφαιρο είναι. Το δέχομαι αυτό. Δεν είμαι απ΄ αυτούς, που αν δε γίνει κάτι θα τρελαθώ. Όλοι ξέρουν τι θέλω, το έχω ξεκαθαρίσει, θα δούμε… Για μένα το σημαντικό ήταν να περάσει αυτό το στάδιο του τραυματισμού, να γυρίσω υγιής, γύρισα καλά, δεν είμαι ακόμη 100%, αλλά εδώ είμαστε και περιμένουμε».</i>
      </p>
      <p>
        <b>Πότε θα είσαι 100% έτοιμος να παίξεις 90 λεπτά;</b>
      </p>
      <p>
        <i>«Αναλόγως πως αντιδρά το σώμα με τα λεπτά, που παίζεις. Παίζει ρόλο και η ηλικία, δεν είναι όπως ήμουν την πρώτη φορά, που έπαθα χιαστό. Πρέπει να πάμε πιο προσεκτικά. Έχω κάνει ήδη τέσσερα παιχνίδια, αλλά έχει μια βδομάδα που έκλεισα 6 μήνες από τον τραυματισμό. Εγώ γύρισα στον 5ο μήνα. Να μη μπερδευτούμε, επειδή γύρισα νωρίς. Ο χιαστός χρειάζεται το χρόνο του. Μέχρι τώρα πάνε όλα καλά, έκανα και το φιλικό στη Δράμα και είμαι καλά. Σιγά σιγά θα φτάσω στο 100%».</i>
      </p>
      <p>
        <b>Πριν έρθεις στον ΠΑΟΚ, είχες πει ότι θέλεις να γυρίσεις και να παίξεις 2-3 καλά χρόνια. Είναι ο τρίτος χρόνος αυτός!</b>
      </p>
      <p>
        <i>«Το είπα, ε; Πω, πω, τι ψεύτης (γέλια)! Θα παίξω μέχρι εκεί που νιώθω ότι μπορώ να προσφέρω κάτι. Αν δεν θα μπορώ, θα σταματήσω. Μέχρι τώρα νιώθω καλά. Νομίζω ότι σ΄ αυτό το επίπεδο, θα έχω άλλα δύο χρόνια τουλάχιστο. Δε θέλω να βάζω ταβάνι. Μακάρι να πάω όσο πάει…».</i>
      </p>
      <p>
        <b>Θα φύγεις ποτέ από εδώ;</b>
      </p>
      <p>
        <i>«Από τη Θεσσαλονίκη; Όχι. Όλη η ζωή μου, εδώ είναι. Τις καλύτερες ποδοσφαιρικές σεζόν εδώ τις έκανα. Πήγα στη Γερμανία, έκανα καλές σεζόν, αλλά εκεί που ένιωθα καλύτερα τον εαυτό μου, ήταν εδώ. Εδώ έγινα γνωστός, εδώ άρχισα να χτίζω την καριέρα μου, από εδώ είναι η γυναίκα μου, στην πατρίδα μου δεν θα μπορέσει να ζήσει, γιατί τα φαγητά μας δεν της αρέσουν (γέλια), οπότε… κλείνουμε εδώ. Εγώ τελείωσα τις ακαδημίες της Πόρτο, η πρώτη μου χρονιά ως επαγγελματίας ήταν στην Πόρτο, αλλά δεν μου έδωσε ποτέ την ευκαιρία να δείξω τι μπορώ να κάνω, όπως μου έδωσε ο ΠΑΟΚ. Εγώ δεν γυρίζω ποτέ την πλάτη σ΄ όποιον με βοήθησε και μου έδωσε την ευκαιρία να κάνω αυτό, που αγαπώ. Κι αυτά μου τα πρόσφερε ο ΠΑΟΚ».</i>
      </p>
      <p>
        <b>Τι επιλογές είχες το 2008; Έχεις σκεφτεί πόσο διαφορετικά θα είχε γραφτεί η ιστορία αν είχες αποφασίσει κάτι άλλο;</b>
      </p>
      <p>
        <i>«Οι γνωστές επιλογές. Να πάω δανεικός από εδώ κι από εκεί. Τότε η Πόρτο έτσι ήταν. Μια εταιρία, ήταν πολύ δύσκολο για τους παίκτες της ακαδημίας να έπαιρναν μια ευκαιρία. Ευτυχώς μου έδωσαν την ευκαιρία να έρθω εδώ, στον ΠΑΟΚ, ευτυχώς υπήρχε ο Φερνάντο Σάντος. Όλα τα άλλα είναι ιστορία».</i>
      </p>
      <p>
        <b>Μπαίνεις στον πειρασμό να συγκρίνεις εκείνον τον ΠΑΟΚ με τον σημερινό;</b>
      </p>
      <p><i>«Και τότε είχαμε καλή ομάδα, με προσωπικότητες. Έχει αλλάξει πολύ, όμως, ο ΠΑΟΚ. Τώρα υπάρχει μεγάλη δίψα για τίτλους, και τότε μπορεί να υπήρχε, αλλά η σημερινή οργάνωση και η οικονομική δύναμη, δεν υπήρχε. Τα πρώτα χρόνια στον ΠΑΟΚ, όταν παίζαμε ντέρμπι στην Αθήνα και χάναμε, δεν χαλούσε ο κόσμος. Τώρα χαλάει. Αυτό άλλαξε, είναι δείγμα πόσο μεγάλωσε ο ΠΑΟΚ. Και τα τελευταία χρόνια, έχει βαρύνει πάρα πολύ η φανέλα του»</i>.</p>
      <p>
        <b>Έχεις σκεφτεί τον εαυτό σου σε μια άλλη θέση; Τι θα κάνεις όταν δεν θα είσαι πια ποδοσφαιριστής;</b>
      </p>
      <p>
        <i>«Δεν το φαντάζομαι, αλήθεια. Δεν μπορώ να φύγω από το ποδόσφαιρο, απ΄ αυτό τον κύκλο. Κατ΄ αρχήν, δεν ξέρω να κάνω κάτι άλλο! Τι άλλο να κάνω; Προπονητής δε νομίζω να μπορούσα να γίνω, έτσι όπως το βλέπω τώρα. Δεν έχω το προφίλ. Θα κάνω κάτι μέσα στο ποδόσφαιρο. Αν σταματήσω το ποδόσφαιρο, δε νομίζω να κάνω αμέσως κάτι. Αργότερα, θα δούμε».</i>
      </p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/basket/euroleague/article/73729/panter-na-xtisoyme-sti-niki-epi-tis-zalgkiris"/>
        <a href="https://www.fosonline.gr/basket/euroleague/article/73725/kemzoyra-tha-ginei-akoma-kalyteros-o-rint"/>
        <a href="https://www.fosonline.gr/basket/euroleague/gallery/73721/h-anaxorisi-toy-olympiakoy-gia-monaxo-pics"/>
        <a href="https://www.fosonline.gr/basket/euroleague/article/73717/olympiakos-dyo-nikes-sti-germania-allazoyn-ti-moira-toy"/>
        <a href="https://www.fosonline.gr/basket/euroleague/article/73716/oi-diaitites-toy-mpagern-olympiakos"/>
        <a href="https://www.fosonline.gr/podosfairo/superleague/article/73712/mpelmani-poios-mpenzema-exoyme-ton-soyntani-vid"/>
      </related>
    </article>
  </body>
</html>