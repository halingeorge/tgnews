<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/podczas-akcji-gasniczej-strazacy-znalezli-czesciowo-zweglone-zwloki-mezczyzny-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-18T11:54:00+00:00"/>
    <meta property="og:title" content="Podczas akcji gaśniczej strażacy znaleźli częściowo zwęglone zwłoki mężczyzny (zdjęcia)"/>
    <meta property="og:description" content="Cały czas trwają czynności zmierzające do ustalenia okoliczności pojawienia się ognia w jednym z domów w Czesławicach. Podczas akcji gaśniczej strażacy znaleźli częściowo zwęglone zwłoki mężczyzny."/>
  </head>
  <body>
    <article>
      <h1>Podczas akcji gaśniczej strażacy znaleźli częściowo zwęglone zwłoki mężczyzny (zdjęcia)</h1>
      <address>
        <time datetime="2019-11-18T11:54:00+00:00">18 Nov 2019, 11:54</time>
      </address>
      <p>
        <b>Cały czas trwają czynności zmierzające do ustalenia okoliczności pojawienia się ognia w jednym z domów w Czesławicach. Podczas akcji gaśniczej strażacy znaleźli częściowo zwęglone zwłoki mężczyzny.</b>
      </p>
      <p>Do pożaru doszło w niedzielę rano w jednym z domów w Czesławicach w powiecie puławskim. Strażacy otrzymali zgłoszenie, że ogniem objęty jest parterowy dom jednorodzinny. Akcja gaśnicza trwała kilka godzin.</p>
      <p>Pracujący na miejscu policjanci ustalili, że po ugaszeniu pożaru, pod elementami zawalonego stropu, strażacy znaleźli częściowo zwęglone zwłoki mężczyzny.</p>
      <p>Na miejscu zostały przeprowadzone oględziny z udziałem biegłego z zakresu pożarnictwa oraz biegłego z zakresu medycyny sądowej. Jak informują policjanci, z dużym prawdopodobieństwem można mówić o zaprószeniu ognia. Dokładna przyczyna pożaru jest jeszcze wyjaśniana.</p>
      <p>Ofiarą pożaru prawdopodobnie jest około 30-letni obywatel Ukrainy, zamieszkujący w Czesławicach od pewnego czasu. Decyzją prokuratora ciało zostało zabezpieczone i przekazane do Zakładu Medycyny Sądowej w celu przeprowadzenia sekcji zwłok.</p>
      <figure>
        <img src="https://www.lublin112.pl/wp-content/uploads/2019/11/68-158309.jpg"/>
      </figure>
      <p>(fot. Policja Puławy)</p>
    </article>
  </body>
</html>