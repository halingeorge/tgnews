<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%cf%81%ce%ba%ce%af%cf%83%cf%84%ce%b7%ce%ba%ce%b5-%ce%bf-%ce%bd%ce%ad%ce%bf%cf%82-%cf%80%cf%81%cf%8c%ce%b5%ce%b4%cf%81%ce%bf%cf%82-%cf%84%ce%b7%cf%82-%cf%83%cf%81%ce%b9-%ce%bb%ce%ac%ce%bd%ce%ba.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T11:59:31+00:00"/>
    <meta property="og:title" content="Ορκίστηκε ο νέος πρόεδρος της Σρι Λάνκα"/>
    <meta property="og:description" content="Ο πρώην υπουργός Άμυνας της Σρι Λάνκα Γκοταμπάγια Ρατζαπάκσα ορκίστηκε σήμερα νέος πρόεδρος της χώρας έπειτα από την άνετη νίκη του στις προεδρικές εκλογές που διεξήχθησαν το περασμένο Σάββατο στη χώρα, δήλωσαν αξιωματούχοι."/>
  </head>
  <body>
    <article>
      <h1>Ορκίστηκε ο νέος πρόεδρος της Σρι Λάνκα</h1>
      <address>
        <time datetime="2019-11-18T11:59:31+00:00">18 Nov 2019, 11:59</time>
      </address>
      <p>
        <b>Ο πρώην υπουργός Άμυνας της Σρι Λάνκα Γκοταμπάγια Ρατζαπάκσα ορκίστηκε σήμερα νέος πρόεδρος της χώρας έπειτα από την άνετη νίκη του στις προεδρικές εκλογές που διεξήχθησαν το περασμένο Σάββατο στη χώρα, δήλωσαν αξιωματούχοι.</b>
      </p>
      <p>Η τελετή ορκωμοσίας πραγματοποιήθηκε σε έναν ιστορικό βουδιστικό ναό στην Ανουρανταπούρα, 180 χλμ. βορειοανατολικά της πρωτεύουσας.</p>
      <p>Ο 70χρονος Ρατζαπάκσα, υποψήφιος του κόμματος Ποντουτζάνα (Λαϊκό Κόμμα) της Σρι Λάνκα, κατέγραψε άνετη νίκη επιτυγχάνοντας πλειοψηφία άνω του 1,3 εκατ. ψήφων στις προεδρικές εκλογές, σύμφωνα με τα εκλογικά αποτελέσματα.</p>
      <p>Έλαβε περίπου το 52% των ψήφων έναντι 42% του κυριότερου αντιπάλου του, του υποψηφίου του κυβερνώντος κόμματος Σατζίτ Πρεμαντάσα.</p>
      <p>Ο Ρατζαπάκσα εξασφάλισε τη μερίδα του λέοντος των ψήφων της βουδιστικής σινχαλέζικης κοινότητας που αποτελεί το μεγαλύτερο μέρος του πληθυσμού, ενώ ο Πρεμαντάσα στηρίχθηκε στις ψήφους της μειονότητας των Ταμίλ και της μουσουλμανικής μειονότητας που κατοικούν στις βόρειες και ανατολικές περιοχές της χώρας.</p>
      <p>«Γνωρίζαμε πως θα μπορούσαμε να κερδίσουμε τις εκλογές με τις ψήφους των σινχαλέζων, όμως καλέσαμε τους Ταμίλ και τους Μουσουλμάνους να είναι επίσης εταίροι στη νίκη. Ωστόσο δεν λάβαμε την αναμενόμενη υποστήριξη», είπε ο Ρατζαπάκσα σε διάγγελμά του προς το έθνος.</p>
      <p>«Η διασφάλιση της εθνικής ασφάλειας θα είναι ύψιστη προτεραιότητά μου», είπε ο Ρατζαπάκσα, η προεκλογική εκστρατεία του οποίου είχε επικεντρωθεί γύρω από θέματα ασφάλειας, στον απόηχο των βομβιστικών επιθέσεων που διενήργησαν την Κυριακή του Πάσχα φέτος ισλαμιστικές οργανώσεις και είχαν αποτέλεσμα τον θάνατο 268 ανθρώπων.</p>
      <p>Ο Ρατζαπάκσα πρόσθεσε πως η εξάλειψη της απειλής των ναρκωτικών, η αντιμετώπιση του οργανωμένου εγκλήματος και της βίας εναντίον των γυναικών και των παιδιών βρίσκονται επίσης ψηλά στις προτεραιότητές του.</p>
      <p>«Θέλουμε να παραμείνουμε ουδέτεροι στην εξωτερική πολιτική μας και μακριά από οποιεσδήποτε συγκρούσεις των παγκόσμιων δυνάμεων», είπε ο Ρατζαπάκσα.</p>
      <p>
        <b>Ο Ρατζαπάκσα είναι ο νεώτερος αδελφός του πρώην προέδρου (2005-2015) Μαχίντα Ρατζαπάκσα.</b>
      </p>
      <p>Υπηρέτησε ως υπουργός Άμυνας υπό τον αδελφό του και ήταν υπεύθυνος για τη στρατιωτική εκστρατεία εναντίον των ανταρτών Ταμίλ που οδήγησε στην τελική ήττα τους το 2009.</p>
      <p>Ο πρωθυπουργός Ρανίλ Γουικρεμεσίνγκε του κυβερνώντος Ενωμένου Εθνικού Κόμματος αναμένεται να συζητήσει σήμερα με αξιωματούχους του κόμματός του αν θα παραδώσουν την πρωθυπουργία στο κόμμα του Ρατζαπάκσα και θα ζητήσουν πρόωρες βουλευτικές εκλογές.</p>
      <p>Οι εκλογές προγραμματίζεται να διεξαχθούν στα μέσα του 2020, αλλά αν τα δύο κύρια κόμματα συμφωνήσουν, η Βουλή (που αριθμεί 225 μέλη) θα μπορούσε να διαλυθεί και να διεξαχθούν πρόωρες εκλογές.</p>
      <p>Επτά υπουργοί περιλαμβανομένου του υπουργού Οικονομικών Μανγκάλα Σαμαραγουίρα παραιτήθηκαν από τα χαρτοφυλάκιά τους μετά την ήττα.</p>
      <p>Οι υποστηρικτές των Ρατζαπάκσα γιορτάζουν τη νίκη σε όλη τη χώρα, ενώ η αστυνομία εφαρμόζει αυστηρά μέτρα ασφαλείας στην προσπάθεια να αποτρέψει τη μετεκλογική βία.</p>
      <p>Πηγή: ΑΠΕ-ΜΠΕ</p>
    </article>
  </body>
</html>