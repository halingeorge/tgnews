<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/futbols/latvijas-futbola-valstsvieniba-pedeja-cikla-maca-vairak-varetu-spelet-ena-palikusie.a338787/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T11:27:00+00:00"/>
    <meta property="og:title" content="Latvijas futbola valstsvienībā pēdējā cikla mačā vairāk varētu spēlēt ēnā palikušie"/>
    <meta property="og:description" content="Pēdējā 2020.gada Eiropas čempionāta kvalifikācijas turnīra spēlē pret Austriju Latvijas izlases galvenais treneris Slaviša Stojanovičs, visticamāk, lielāku spēles laiku dos kādam no futbolistiem, kurš iepriekš laukumā nav pavadījis pārāk daudz minūšu, pirms spēles preses konferencē atklāja pats speciālists."/>
  </head>
  <body>
    <article>
      <h1>Latvijas futbola valstsvienībā pēdējā cikla mačā vairāk varētu spēlēt ēnā palikušie</h1>
      <address>
        <time datetime="2019-11-18T11:27:00+00:00">18 Nov 2019, 11:27</time>
      </address>
      <p>
        <b>Pēdējā 2020.gada Eiropas čempionāta kvalifikācijas turnīra spēlē pret Austriju Latvijas izlases galvenais treneris Slaviša Stojanovičs, visticamāk, lielāku spēles laiku dos kādam no futbolistiem, kurš iepriekš laukumā nav pavadījis pārāk daudz minūšu, pirms spēles preses konferencē atklāja pats speciālists.</b>
      </p>
      <p>Jau ziņots, ka otrdien Daugavas stadionā Latvijas futbola izlase plkst. 21.45 aizvadīs pēdējo kvalifikācijas turnīra spēli pret Austrijas valstsvienību.</p>
      <p>"Šobrīd neviens nav sūdzējies par savainojumiem, tomēr spēlētāji mēdz par tiem pateikt tikai pēdējā brīdī. Nebrīnīšos, ja neilgi pirms spēles uzzināšu par traumām, taču šobrīd man neviens spēlētājs neko nav teicis," teica Stojanovičs, kurš atklāja, ka otrdienas spēlē, visticamāk, kāds no futbolistiem tiks pie lielāka spēles laika nekā ierasts.</p>
      <p>"Ja ne es, kurš vēl ir veicis tik daudz rokādes sastāvā? Komandā regulāri notiek izmaiņas, un mēs aizvien meklējam optimālo starta sastāvu. Pieļauju, ka došu iespēju kādam spēlētājam, kuram nav bijis liels spēles laiks, taču tas nav tāpēc, ka austriešiem līdzi nav līderu."</p>
      <p>Austrijas izlase uz pēdējo spēli ieradīsies bez vairākiem līderiem. Rīgā nespēlēs Dāvids Alaba, Marko Arnautovičs, Martins Hinteregers, Konrāds Laimers, Štefans Lainers un Marsels Sabicers. Arnautovičs šajā ciklā ar sešiem vārtiem ir Austrijas izlases pārliecinoši labākais vārtu guvējs, divi precīzi sitieni ir Sabiceram, bet pa vienam - pārējiem četriem futbolistiem, kuri nedosies uz Rīgu.</p>
      <p>"Austrija ir labākā šīs apakšgrupas vienība, un viņi spēlē labi neatkarīgi no tā, kas nāk pretim laukumā. Ikviens no viņu spēlētājiem vēlēsies sevi apliecināt, lai pierādītu, ka vieta sastāvā nav tikai nejaušība," pārliecināts par pretinieku motivāciju uzvarēt bija Stojanovičs. "Varam sagaidīt, ka pretim stāsies ļoti motivēta vienība, kas vēlas parādīt labu sniegumu. Austrieši šeit nav ieradušies vienkārši uzspēlēt, viņi vēlas uzvarēt."</p>
      <p>Tāpat speciālists neslēpa, ka pēdējā laikā komandā ievērojis vairākas labas pārmaiņas.</p>
      <p>"Vairākas lietas ir uzlabojušās. Redzu cieņpilnāku attieksmi starp spēlētājiem. Jau pēc Izraēlas spēles bija vairākas lietas, kas man patika, tāpēc domāju, ka dodamies pareizajā virzienā," piebilda galvenais treneris.</p>
      <p>Stojanovičs, atminoties spēli pret Slovēniju, izcēla dažus uzlabojumus komandas spēlē, tomēr aizvien bija nedaudz kritisks.</p>
      <p>"No slovēņu medijiem bija daudz pozitīvā par to, ka spēle kļuvusi taktiski labāka, salīdzinot ar pirmo tikšanās reizi. Slovēņi mūs pat paslavēja, sakot, ka bez pašu gūtajiem vārtiem, viņiem būtu grūti izcīnīt uzvaru. Es gan tam nepiekristu, jo domāju, ka viņiem bija vairākas labas vārtu gūšanas iespējas," savās pārdomās par aizvadīto spēli dalījās speciālists.</p>
      <p>Runājot par gaidāmo spēli, treneris nešaubījās, ka arī bez vairākiem līderiem austrieši būs spēcīgs pretinieks.</p>
      <p>"Bez vairākiem viņu līderiem varētu domāt, ka tā ir cita komanda, tomēr tas būs redzams rīt," piesardzīgs, vērtējot savu pretinieku, bija Stojanovičs. "Viņi kvalifikāciju iesāka diezgan neveiksmīgi, bet turpmāk uzvarēja teju vai visas spēles. Starp Austrijas izlases spēlētājiem ir harmonija visās līnijās. Futbolisti spēlē augstās Eiropas līgās. Domāju, ja viņi nebūtu iesākuši tik neveiksmīgi, kvalifikācijas ciklu noslēgtu ar pirmo vietu grupā."</p>
      <p>Līdzīgās domās bija iepriekšējo spēli bija arī valstsvienības aizsargs Vitālijs Maksimenko. "Spēlē pret Slovēniju bija pozitīvas epizodes. Veiksmīgāk nospēlējām pretuzbrukumos, taču dažās epizodēs nepaveicās," teica aizsargs. "Pats jutos labāk malējā aizsarga pozīcijā. Man šķiet, ka arī no malas tas bija redzams."</p>
      <p>Maksimenko duelis pret Slovēniju bija 50.spēle izlasē, tāpēc pats futbolists bija gandarīts par aizvadītajiem gadiem valstsvienībā.</p>
      <p>"Ir diezgan iespaidīgi aizvadīt 50 spēles izlasē. Domāju, ka tas ir liels skaits," teica Maksimenko. "Savu debiju piedzīvoju Japānā, kad izlasi vēl vadīja Aleksandrs Starkovs. Tas laikam bija 2013.gadā draudzības spēlē, kurā aizvadīju 20 minūtes."</p>
      <p>"Par savām labākajām spēlēm... Laikam mačs pret Ukrainu, kad guvu vārtus. Lai arī tā bija pārbaudes spēle, emocijas bija patīkamas."</p>
      <p>Valstsvienības aizsargs arī atklāja, ka svinīgas vakariņas nav bijušas, taču visa komanda kopā apmeklējusi kinoteātri, bet šobrīd aizvada treniņus, lai sagatavotos pēdējai kvalifikācijas turnīra spēlei.</p>
      <p>Latvija kvalifikācijā nav tikusi pie punktiem un to noslēgs apakšgrupas pēdējā pozīcijā, kamēr Austrija sestdien nodrošināja ceļazīmi uz finālturnīru. Austrija iepriekšējā mačā mājās ar 2:1 pārspēja Ziemeļmaķedoniju, bet Latvija viesos ar 0:1 atzina Slovēnijas pārākumu.</p>
      <p>Abas komandas savā starpā tikās arī 6.septembrī Zalcburgā, kur Austrija svinēja graujošu uzvaru ar 6:0. Latvijas futbola izlase tas bija atkārtots lielākais zaudējums pēc neatkarības atjaunošanas. </p>
      <p>Latvija ar Austriju spēkojusies astoņas reizes. Vienīgā uzvara tika izcīnīta 1995.gadā vienā no Eiropas čempionāta kvalifikācijas mačiem. Desmit gadus vēlāk turnīrā Kiprā tika nospēlēts neizšķirti, bet pārējos sešos dueļos, tajā skaitā līdz šīm pēdējā tikšanās reizē 2011.gadā, Latvija cietusi neveiksmes.</p>
      <p>Latvijas futbolisti, ieskaitot pārbaudes spēles, nav uzvarējuši 17 mačos pēc kārtas, šajā neveiksmju joslā piedzīvojot 12 zaudējumus. Iepriekšējo uzvaru latvieši svinēja pērnā gada jūnijā Baltijas kausa mačā, bet starptautiskajos turnīros līdz šīm pēdējais panākums gūts vairāk nekā pirms diviem gadiem. </p>
      <p>Par "vienpadsmit vilkiem" dēvētā komanda kvalifikācijas ciklā zaudējusi visās deviņās spēlēs. Martā Latvija viesos ar 1:3 piekāpās Ziemeļmaķedonijai, bet pēc tam cienījamā mačā ar 0:2 atzina Polijas pārākumu. Nākamās divas spēles notika savā laukumā, kur tika parādīts blāvs sniegums, kā rezultātā piedzīvots 0:3 zaudējums pret Izraēlu un 0:5 - pret Slovēniju. Septembrī viesos ar 0:6 tika piedzīvota sagrāve pret Austriju un savās mājās ar 0:2 zaudēts Ziemeļmaķedonijai. Savukārt oktobrī savā laukumā tika zaudēts 0:3 Polijai un viesos piedzīvota neveiksme 1:3 pret Izraēlu.</p>
      <p>Latvijas valstsvienība Starptautiskās Futbola federāciju asociācijas (FIFA) rangā atrodas necilajā 143.vietā, Slovēnija ieņem 65.pozīciju, bet Austrija - 25.vietā.</p>
      <p>Kvalifikācijas turnīra G apakšgrupā pēc deviņām spēlēm apakšgrupas vadībā ar 22 punktiem ir Polija, 19 punktus guvusi Austrija, 14 punkti ir Slovēnijai, pa 11 iekrājušas Ziemeļmaķedonija un Izraēla, bet Latvija ir bešā.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/futbols/latvijas-futbola-izlase-saturigaka-spele-minimali-zaude-slovenija.a338682/"/>
        <a href="https://www.lsm.lv/raksts/sports/futbols/latvijas-futbola-izlase-lukos-slovenija-revanseties-par-sapigo-zaudejumu.a338225/"/>
        <a href="https://www.lsm.lv/raksts/sports/futbols/ontuzans-savainojuma-del-nepalidzes-izlasei-uz-treninnometni-izsauc-grjaznovu-un-ingaru-stugli.a337954/"/>
        <a href="https://www.lsm.lv/raksts/sports/futbols/latvijas-futbola-izlases-kandidatos-novembra-spelem-neieklauj-rakelu-un-karasausku.a337629/"/>
        <a href="https://www.lsm.lv/raksts/sports/futbols/latvijas-futbola-valstsvieniba-zaude-cetras-pozicijas-pasaules-ranga.a336173/"/>
        <a href="https://www.lsm.lv/raksts/sports/futbols/latvijas-izlases-treneris-izraelas-uzvaru-atzist-par-pelnitu-uzteic-vartsargu-steinboru.a335292/"/>
        <a href="https://www.lsm.lv/raksts/sports/futbols/latvijas-futbola-izlase-partrauc-bezvartu-seriju-tacu-zaude-izraelai.a335282/"/>
        <a href="https://www.lsm.lv/raksts/sports/futbols/latvijas-futbola-izlasei-divos-gados-divas-uzvaras-federacijai--gada-cetri-kongresi.a334958/"/>
      </related>
    </article>
  </body>
</html>