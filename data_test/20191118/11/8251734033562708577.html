<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/attualita/progetto-accoglienza-la-cisl-assume-quattro-giovani/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-11-18T11:06:23+00:00"/>
    <meta property="og:title" content="Progetto Accoglienza: la Cisl assume quattro giovani"/>
    <meta property="og:description" content="Progetto Accoglienza al via alla Cisl Piemonte."/>
  </head>
  <body>
    <article>
      <h1>Progetto Accoglienza: la Cisl assume quattro giovani</h1>
      <h2>L'iniziativa prenderà il via a inizio dicembre.</h2>
      <address>
        <time datetime="2019-11-18T11:06:23+00:00">18 Nov 2019, 11:06</time>
      </address>
      <figure>
        <img src="https://notiziaoggivercelli.it/media/2019/11/75604027_2176053212687021_3805930852114759680_o-1024x768-650x488.jpg"/>
      </figure>
      <p>Progetto Accoglienza al via alla Cisl Piemonte.</p>
      <h3>Progetto Accoglienza</h3>
      <p>«Rendere efficace ed efficiente la presenza Cisl nei territori per rendere le zone il centro dell’azione sindacale»: questo l’obiettivo del progetto “Accoglienze” della Cisl Piemonte, lanciato giovedì 14 novembre al Castello Visconteo-Sforzesco di Novara, nell’ambito del Consiglio generale, alla presenza dei vertici regionali e nazionali della Confederazione, dei Servizi e della Federazione dei Pensionati. Il progetto – che diventerà operativo dal 1 dicembre 2019, con la durata sperimentale di tre anni – prevede l’assunzione di 4 giovani che lavoreranno insieme agli operatori dei servizi e ai pensionati per aiutare l’utenza nelle sedi delle 5 zone dell’Unione sindacale territoriale. Si tratta delle zone di Novara, Verbania/Omegna, Biella, Borgosesia e Vercelli/Trino/Santhià.</p>
      <h3>Il valore dell’accoglienza</h3>
      <p>«Puntiamo a un sindacato più accogliente – ha spiegato il segretario generale della Cisl Piemonte Orientale, Luca Caretti, aprendo i lavori del Consiglio generale -, più vicino alle esigenze delle persone che si rivolgono ai nostri sportelli per ottenere informazioni, per sbrigare una pratica, per ricevere aiuto e assistenza. Accogliere significa essere disponibili a dare uno spazio, piccolo o grande, all’interno della propria vita ed è un aspetto soprattutto umano prima ancora che organizzativo e politico».</p>
      <related>
        <h4>Leggi anche:</h4>
        <a href="https://notiziaoggivercelli.it/attualita/asl-vercelli-nuovo-trapianto-di-cornea-in-oculistica/"/>
      </related>
      <h3>I servizi</h3>
      <p>A entrare nei dettagli del progetto è stata la segretaria organizzativa della Cisl Piemonte Orientale, Elena Ugazio. «Lo strumento che abbiamo individuato – ha sottolineato Ugazio – è quello dell’accoglienza professionalizzata che, in accordo con i singoli servizi, avrà la possibilità di espletare pratiche più semplici per gli iscritti o per coloro che intendano iscriversi. Mi riferisco alle richieste di assegno per il nucleo famigliare, alle dimissioni online, alla consegna delle attestazioni Isee e alla verifica documentale per pratiche di patronato, servizi fiscale e immigrazione. Vogliamo essere sempre di più una organizzazione in ascolto, che analizza i problemi, dà risposte precise e puntuali, verifica i risultati ed è pronta a cambiare anche rotta, se necessario, con molta umiltà».</p>
    </article>
  </body>
</html>