<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/orlovi-strpljivi-sve-smo-bolji-ali-ne-moze-preko-noci-393077.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-18T11:34:00+00:00"/>
    <meta property="og:title" content="&quot;Orlovi&quot; strpljivi: &quot;Sve smo bolji, ali ne može preko noći...&quot;"/>
    <meta property="og:description" content="Selekcija Srbije remijem završila kvalifikacije za EURO 2020."/>
  </head>
  <body>
    <article>
      <h1>"Orlovi" strpljivi: "Sve smo bolji, ali ne može preko noći..."</h1>
      <h2>Selekcija Srbije remijem završila kvalifikacije za EURO 2020.</h2>
      <address><time datetime="2019-11-18T11:34:00+00:00">18 Nov 2019, 11:34</time> by <a rel="author">Beta</a></address>
      <p>Fudbalski reprezentativac Srbije Nikola Milenković rekao je da nacionalni tim može da bude samo bolji i da će učiniti sve da se kroz baraž plasira na Evropsko prvenstvo.<br/><br/><i>"Kao što je selektor rekao, ovo je proces, ne može sve preko noći. Potrebno nam je vreme da bi reprezentacija izgledala kako treba. Kako utakmice budu odmicale i vreme prolazilo, ova ekipa će biti sve bolja i bolja, što više budemo zajedno i igra će biti bolja"</i>, rekao je Milenković novinarima.<br/><br/>Srbija je u nedelju ispustila pobedu protiv Ukrajine u poslednjem kolu kvalifikacija za kontinentalni šampionat.<br/><br/>Utakmica je završena 2:2 golom Ukrajine u poslednjim trenucima.<br/><br/><i>"Ukrajina je prva, znamo o kakvoj ekipi se radi. Dva puta smo vodili i šteta je što nismo uspeli da pobedimo. To je bilo ono što smo svi želeli i čemu smo svi težili. Ostao je pozitivan utisak naše igre. Na bazi toga treba da gradimo igru za budućnost i baraž koji nas čeka"</i>, kazao je Milenković.<br/><br/>Dodao je da igrači vole kada su pune tribine i da mu je žao što je malo ljudi bilo na utakmici igranoj na stadionu "Rajko Mitić", ali da će se publika vratiti u slučaju dobrih rezultata.<br/><br/>Milenković je naveo da se video napredak u igri srpskog tima.<br/><br/><i>"Video se napredak u igri, delovali smo mnogo više kao ekipa i stvarali mnogo šansi. Odigrali smo veoma dobru utakmicu. Nedostajao je samo rezultat, bukvalno smo bili 15 sekundi od pobede"</i>, kazao je odbrambeni igrač Fiorentine.<br/><br/>Srbija ne bi otišla na prvenstvo i da je pobedila, pošto joj je bio potreban kiks Portugala, koji je ipak bio bolji od Luksemburga.<br/><br/>Poslednju priliku imaće u baražu Lige nacija u martu.<br/><i><br/>"Pripremićemo se najbolje moguće za baraž. Svi smo na istom zadatku, a to je plasman na Evropsko prvenstvo"</i>, istakao je Nikola Milenković.<br/><br/>Fudbalska reprezentacija Srbije će u polufinalu baraža igrati protiv Norveške 26. marta u Oslu.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/rajkovic-o-primljenom-golu-dogodilo-se-nesto-cudno-393033.html"/>
        <a href="https://www.sportske.net/vest/domaci-fudbal/tadic-razocaran-ishodom-kvalifikacija-ko-je-kriv-zbog-primljenih-golova-393031.html"/>
        <a href="https://www.sportske.net/vest/domaci-fudbal/jedna-od-boljih-utakmica-ovo-je-najkvalitetnije-sto-srbija-ima-393029.html"/>
        <a href="https://www.sportske.net/vest/domaci-fudbal/poruka-sevcenka-koja-je-odusevila-celu-srbiju-393026.html"/>
        <a href="https://www.sportske.net/vest/domaci-fudbal/pesimizam-glavni-motiv-nakon-ukrajine-tvitovi-393020.html"/>
      </related>
    </article>
  </body>
</html>