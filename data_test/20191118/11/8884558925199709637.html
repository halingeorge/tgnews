<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/novogoricanke-po-petih-nizih-do-tretje-mednarodne"/>
    <meta property="og:site_name" content="Primorske novice"/>
    <meta property="article:published_time" content="2019-11-18T11:20:29+00:00"/>
    <meta property="og:title" content="Novogoričanke po petih nizih do tretje mednarodne zmage"/>
    <meta property="og:description" content="Nabito poln odbojkarski spored minulega konca tedna je prinesel Primorcem veliko veselja, saj so zmagali trije izmed štirih prvoligašev. Najbolje gre fantom kanalskega Salonita, ki zaostajajo le za Mariborom. Novogoričanke so se v srednjeevropski ligi povzpele na tretje mesto."/>
  </head>
  <body>
    <article>
      <h1>Novogoričanke po petih nizih do tretje mednarodne zmage</h1>
      <address><time datetime="2019-11-18T11:20:29+00:00">18 Nov 2019, 11:20</time> by <a rel="author">Uredništvo</a></address>
      <p>
        <b>Nabito poln odbojkarski spored minulega konca tedna je prinesel Primorcem veliko veselja, saj so zmagali trije izmed štirih prvoligašev. Najbolje gre fantom kanalskega Salonita, ki zaostajajo le za Mariborom. Novogoričanke so se v srednjeevropski ligi povzpele na tretje mesto.</b>
      </p>
      <figure>
        <img src="https://static.primorske.si/foto/highres/sport/720147_265_odb_kovac.jpg"/>
        <figcaption>K tretji srednjeevropski zmagi Novogoričank je kar 29 točk prispevala Sara Kovać.  Foto: Igor Mušič</figcaption>
      </figure>
      <h3>Prva DOL moški</h3>
      <p>
        <b>Salonit Anhovo : Hoče 3:0</b>
      </p>
      <p>ŠD Kanal, gledalcev 200 sodnika Klinar in Tomec; po nizih: 22, 18, 20.</p>
      <p><b>Salonit Anhovo</b>: Živanović 8, Novljan 9, Nanut, Kavčič 3, Čabarkapa 9, Peterlin 9, Tomić, Vrtovec 12, Šarić (libero, 1 napaka). Trener: Igor Šimunčić.</p>
      <p>Kanal Odbojkarji Salonita so v nekaj dneh še drugič zapored (prvič v pokalu) premagali goste iz Štajerske. Razlika v kakovosti med ekipama je bila očitna, čeprav je domači trener nekoliko premešal začetno postavo, v kateri je priložnost dobil mladi bloker<b> Jakob Kavčič</b>. Hoče so Salonit ogrozile le v obdobjih, ko so domači delali napake - predvsem v prvem nizu, ki je bil napet do izenačenja na 20. točki. Kapetan <b>Dejan Čabarkapa</b> in soigralci so nato končnico odigrali natančno in preprečili preobrat. V drugem in tretjem nizu niti za trenutek ni bilo dvoma o tem, da bo zmaga ostala v Kanalu. Poznalo se je, da si je po poškodbi hrbta povsem opomogel <b>Nikola Živanović</b>, ki je dobro delil žoge, obenem pa je tudi odlično serviral.</p>
      <p>“Tokrat nismo igrali s takšno energijo kot na prejšnjih domačih tekmah, vendar moramo biti zadovoljni, saj smo zmagali po treh nizih,” je po tekmi povedal domači trener <b>Igor Šimunčić</b> im</p>
      <h3>Srednjeevropska liga ženske</h3>
      <p>
        <b>Gen-I Volley : Jedinstvo 3:2</b>
      </p>
      <p>Mestna dvorana, gledalcev 120 sodnika Brlas in Rajković (oba Hrvaška); po nizih: 19, 21, -17, -23, 12.</p>
      <p><b>Gen-I Volley</b>: Sillah, Ferlinc 5, Goršek 8, Velikonja Grbac 15, Spanou 18, Forštnarič 1, Mikl, Kovač 29, Blažič, Leban, Jovanović 7, Žigon. Trener: Tilen Kozamernik.</p>
      <p>Nova Gorica Primorke so zmagale še drugič zapored in se povzpele na tretje mesto. Pot do točk so si sicer močno otežile, saj so zapravile veliko prednost 2:0 v nizih in so se morale reševati v skrajšanem petem. Spet se je pokazalo, da ima povsem nova in mlada novogoriška ekipa velik potencial, a še vedno prav tako velika nihanja. Prav predolge serije napak so gostje iz Brčkega v BiH vrnile v igro. Peti niz je bil dramatičen do konca, saj je Jedinstvo nazadnje vodilo še z 12:11, v končnici pa je Gen-I Volley igral požrtvovalno v obrambi in natančno v napadu ter se še pravočasno rešil. V vrstah Primork je tokrat s kar 29 točkami blestela napadalka <b>Sara Kovač</b>, ključni igralki pa sta bili še sprejemalka <b>Anna Maria Spanou</b> in domača blokerka <b>Mirta Velikonja Grbac</b>.STA, IM</p>
      <h3>Prva DOL ženske</h3>
      <p>
        <b>NKBM Branik : Ankaran 3:0</b>
      </p>
      <p>Dvorana Tabor, gledalcev 100 sodnika Rožej in Valentar; po nizih: 14, 17, 17.</p>
      <p><b>Ankaran</b>: Krstić, Pangerc, Angelini 4, Uršič 4, Cerovac 1, Ćorić 10, Lovšin, Trobec 5, Valenčič 9, Medved (libero, 0 napak). Trener: Sebastjan Mavrič.</p>
      <p>Maribor Državne prvakinje so bile prevelik zalogaj za Ankarančanke, ki jih je tokrat prvič v prvenstvu vodil <b>Sebastjan Mavrič</b>, dosedanji pomočnik trenerja <b>Alena Bektaševića</b>, katerega delo v Ankaranu se je po nedavnem porazu na sosedskem derbiju s Koprčankami končalo. Mariborčanke so tekmo s Primorkami začele v najmočnejši postavi, Ankarančanke so se do sredine uvodnega niza - predvsem po zaslugi izkušene nekdanje reprezentantke <b>Sare Valenčič </b>- solidno upirale in zaostajale le za tri točke, po tem pa zaradi težav s sprejemom odličnega servisa domačink niso več zadržale. Drugi niz se je za Primorke začel odlično, saj so ob solidnem servisu in razigranih <b>Marini Čorić</b> in Sari Valenčič celo povedle z 10:8. Ko so Mariborčanke ustavile obe ključni ankaranski igralki in same prišle na servis, se je spet pokazala njihova kakovostna prednost v tem elementu igre. Drugi niz so zanesljivo dobile. V tretjem je NKBM Branik Primorkam ušla že na začetku.IM</p>
      <p>
        <b>Luka Koper : Formis 3:0</b>
      </p>
      <p>Dvorana OŠ Koper, gledalcev 100 sodnika Adrović in Milojević; po nizih: 15, 20, 15.</p>
      <p><b>Luka Koper</b>: Djukić 9, Raić 6, Lucas 15, Letnik 8, Kolbl 1, Simčič (libero 0 napak), Jović 2, Pavlović, Cvetanović 14. Trener: Dragan Grmača.</p>
      <p>Koper Domače odbojkarice so opravile, kar so morale in najslabšo ekipo v ligi premagale po uri in sedmih minutah. Gostje so se dobro upirale le na začetku prvega (8:7) in tretjega (6:8) niza. Vse končnice nizov so Koprčanke odigrale zelo zanesljivo, izstopali pa sta napadalka <b>Dajana Lucas</b> in izkušena nekdanja dolgoletna reprezentantka <b>Marina Cvetanović</b>. Za Štajerke je vso tekmo odigrala novogoriška blokerka <b>Teja Bavdaž</b> in dosegla štiri točke. im</p>
      <figure>
        <img src="https://static.primorske.si/foto/highres/sport/720147_265_odb_vrtovec.jpg"/>
        <figcaption>Pri Salonitu je bil najučinkovitejši modri Matic Vrtovec. Foto: Igor Mušič</figcaption>
      </figure>
    </article>
  </body>
</html>