<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/dimarxo-amaroysioy-synantise-perifereiarxis-attikis-a-113510.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T11:24:00+00:00"/>
    <meta property="og:title" content="Τον Δήμαρχο Αμαρουσίου συνάντησε ο Περιφερειάρχης Αττικής Γ. Πατούλης"/>
    <meta property="og:description" content="Στο πλαίσιο των συναντήσεων που πραγματοποιεί με Δημάρχους της Αττικής με στόχο τη δρομολόγηση έργων με αναπτυξιακό πρόσημο, ο Περιφερειάρχης Αττικής Γ. Πατούλης συναντήθηκε με τον Δήμαρχο Αμαρουσίου Θ. Αμπατζόγλου."/>
  </head>
  <body>
    <article>
      <h1>Τον Δήμαρχο Αμαρουσίου συνάντησε ο Περιφερειάρχης Αττικής Γ. Πατούλης</h1>
      <address>
        <time datetime="2019-11-18T11:24:00+00:00">18 Nov 2019, 11:24</time>
      </address>
      <p>Στο πλαίσιο των συναντήσεων που πραγματοποιεί με Δημάρχους της Αττικής με στόχο τη δρομολόγηση έργων με αναπτυξιακό πρόσημο, ο Περιφερειάρχης Αττικής Γ. Πατούλης συναντήθηκε με τον Δήμαρχο Αμαρουσίου Θ. Αμπατζόγλου.</p>
      <p>Στη συνάντηση συμμετείχαν επίσης ο Αντιπεριφερειάρχης Οικονομικών Ν. Πέππας και η Διευθύντρια Αναπτυξιακού Σχεδιασμού της Περιφέρειας Ε. Βελγάκη.</p>
      <p>Στο επίκεντρο της συζήτησης βρέθηκαν τα έργα που απαιτούνται στην πόλη του Αμαρουσίου με στόχο την καλύτερη αντιπλημμυρική θωράκιση της περιοχής αλλά και παρεμβάσεις που σχετίζονται με ασφαλτοστρώσεις σε κεντρικούς δρόμους της πόλης, όπως και με την κατασκευή αθλητικών εγκαταστάσεων.</p>
      <p>Κατά την έναρξη της συνάντησης εργασίας ο Δήμαρχος Αμαρουσίου, αφού ευχήθηκε στον κ. Πατούλη καλή επιτυχία στα νέα καθήκοντά του, τον ευχαρίστησε για την ολοκλήρωση της  πράξης εφαρμογής του σχεδίου πόλης στην περιοχή «Κάτω Σωρός – Τύμβος – Μαρμαράδικα» του Δήμου. Όπως επισημάνθηκε τόσο από τον Περιφερειάρχη, όσο και από τον Δήμαρχο, μετά από τη συγκεκριμένη εξέλιξη ανοίγει πλέον ο δρόμος για την αξιοποίηση των περιουσιών των ιδιοκτητών που ήταν εγκλωβισμένοι για χρόνια, αλλά και για τη δρομολόγηση έργων υποδομής που απαιτούνται για την ανάπτυξη της περιοχής.</p>
      <p>Κατά τη συζήτηση συμφωνήθηκε ότι σε απόλυτη προτεραιότητα είναι το έργο διευθέτησης του ρέματος Σαπφούς, με τον κ. Πατούλη να υπογραμμίζει πως δεν θα υπάρξει καμία καθυστέρηση στη δρομολόγηση.</p>
      <p>Ο Δήμαρχος Αμαρουσίου υπογράμμισε πως πρέπει να μπουν σε προτεραιότητα αντιπλημμυρικά έργα σε περιοχές όπως η Κοκκινιά και τα Ανάβρυτα, έργα συντήρησης του οδοστρώματος αλλά και η κατασκευή γηπέδου ποδοσφαίρου, στο κτήμα Καρέλλα.  </p>
      <p>Ο κ. Πατούλης τόνισε πως ήδη έχουν ενταχθεί στο προϋπολογισμό της Περιφέρειας έργα διευθέτησης ομβρίων υδάτων σε περιοχές του Αμαρουσίου που αντιμετωπίζουν προβλήματα αλλά και κονδύλια  για την κατασκευή του γηπέδου και πρόσθεσε πως προτεραιότητα είναι η προστασία των πολιτών αλλά και οι υποδομές αθλητικού και πολιτιστικού χαρακτήρα.</p>
      <p>Με αφορμή τη συνάντησή του με τον Δήμαρχο Αμαρουσίου, ο κ. Πατούλης σε δηλώσεις του τόνισε:</p>
      <p>«Η Περιφέρεια Αττικής θα συνεχίσει να στηρίζει τον Δήμο Αμαρουσίου, όπως και όλους τους δήμους της Αττικής με στόχο να ενισχυθεί η προσπάθεια δημιουργίας πρότυπων Ευρωπαϊκών πόλεων. Προτεραιότητα της Περιφέρειας Αττικής είναι για την επόμενη περίοδο να εξασφαλιστεί η χρηματοδότηση ώριμων μελετών για έργα αναπτυξιακού χαρακτήρα, με στόχο την ισότιμη ανάπτυξη όλων των Δήμων της Αττικής. Για την υλοποίηση αυτού του αναπτυξιακού στόχου θα αξιοποιήσουμε χρηματοδοτικά εργαλεία και για οριζόντιες δράσεις υπέρ των πολιτών σε όλο το Λεκανοπέδιο. Έμφαση θα δώσουμε στην θωράκιση των πόλεων μας αλλά και στη δημιουργία υποδομών, που θα αναβαθμίσουν την ποιότητα ζωής των κατοίκων της Αττικής».</p>
    </article>
  </body>
</html>