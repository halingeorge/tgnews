<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/18/oi-largo-miloun-sto-neolaia-gr/"/>
    <meta property="og:site_name" content="neolaia.gr"/>
    <meta property="article:published_time" content="2019-11-18T11:26:56+00:00"/>
    <meta property="og:title" content="ΛΑΡΓΚΟ: «Οι στίχοι μας δεν είναι τίποτα άλλο από τη συνειδητοποίηση της κατάστασης που όλοι βιώνουμε»"/>
    <meta property="og:description" content="Δύο χρόνια μετά την κυκλοφορία του πρώτου δίσκου τους (EP, από τον οποίο και ξεχώρισε το υπέροχο κομμάτι «Απ’ την αρχή του Κόσμου») και έχοντας βρεθεί σε μικρά και μεγάλα stages όλης της Ελλάδας, το οκταμελές πλέον συγκρότημα από τη Θεσσαλονίκη, οι ΛΑΡΓΚΟ, (Κωσταντής Παπακωνσταντίνου, Τάσος Κοφοδήμος, Παύλος Μέτσιος, Φίλιππος Φασούλας, Μανόλης Σταματιάδης, Πάνος Βουλγαράκης, Κώστας Αναγνώστου, Ορέστης Πατσινακίδης), επανέρχεται δυναμικά στο προσκήνιο με την κυκλοφορία του δεύτερου άλμπουμ που έχει τίτλο «Τα Λάθη» ."/>
  </head>
  <body>
    <article>
      <h1>ΛΑΡΓΚΟ: «Οι στίχοι μας δεν είναι τίποτα άλλο από τη συνειδητοποίηση της κατάστασης που όλοι βιώνουμε»</h1>
      <h2>Με αφορμή το επερχόμενο live τους την Παρασκευή 22 Νοεμβρίου στο Gagarin205, οι ΛΑΡΓΚΟ απαντούν στις ερωτήσεις του Neolaia.gr για "Τα Λάθη"</h2>
      <address><time datetime="2019-11-18T11:26:56+00:00">18 Nov 2019, 11:26</time> by <a rel="author">Κοραλία Ξεπαπαδέα</a></address>
      <p>Δύο χρόνια μετά την κυκλοφορία του πρώτου δίσκου τους (<b>EP</b>, από τον οποίο και ξεχώρισε το υπέροχο κομμάτι <b><a href="https://www.youtube.com/watch?v=88dg3IGh0VI">«Απ’ την αρχή του Κόσμου») </a></b>και έχοντας βρεθεί σε μικρά και μεγάλα stages όλης της Ελλάδας, το οκταμελές πλέον συγκρότημα από τη Θεσσαλονίκη, οι <b>ΛΑΡΓΚΟ,</b> (<b>Κωσταντής Παπακωνσταντίνου, Τάσος Κοφοδήμος, Παύλος Μέτσιος, Φίλιππος Φασούλας, Μανόλης Σταματιάδης, Πάνος Βουλγαράκης, Κώστας Αναγνώστου, Ορέστης Πατσινακίδης</b>), επανέρχεται δυναμικά στο προσκήνιο με την κυκλοφορία του δεύτερου άλμπουμ που έχει τίτλο<b><a href="https://www.youtube.com/watch?v=RgUiZob5hdI&amp;list=RDRgUiZob5hdI&amp;start_radio=1&amp;t=0"> «Τα Λάθη»</a></b> .</p>
      <p>Με τον καινούριο τους δίσκο, οι Λάργκο συνθέτουν για ακόμη μια φορά ένα εξαιρετικά «λαϊβίσιο» ηχητικό περιβάλλον, συνδυάζοντας την ροκ με την παραδοσιακή μουσική και κάνοντας ένα εύστοχο, αλλά και επίκαιρο κοινωνικό και πολιτικό σχόλιο για όσα συμβαίνουν γύρω μας (<i>«Ανίκητη θα σου φανεί του φασισμού η δίνη»</i>).</p>
      <p>Το τραγούδι <b>«Περιπατητές του Κόσμου»</b> συνυπογράφεται μαζί με το χιπ χοπ συγκρότημα των <b>Social Waste</b>, οι οποίοι επιμελήθηκαν τους στίχους και τις ερμηνείες, ενώ το κομμάτι με τίτλο <b>«Λαγός»</b> αποτελεί μια διασκευή του συγκροτήματος σε ένα ακυκλοφόρητο τραγούδι του<b> Θανάση Παπακωνσταντίνου.</b></p>
      <p>Με αφορμή, λοιπόν, την επερχόμενη εμφάνισή τους στο <b>Gagarin205, </b>την <b>Παρασκευή στις 22 Νοεμβρίου, </b>το μουσικό σχήμα Λάργκο, που διακρίνεται για τον πολλυσυλλεκτικό ήχο και τον έντονα κοινωνικό του στίχο, απαντά στις ερωτήσεις του <b>Neolaia.gr</b> για<i> «Τα Λάθη».</i></p>
      <p>
        <b>Παιδιά καλησπέρα! Θέλετε να μας πείτε δυο λόγια για τον νέο σας δίσκο, «Τα Λάθη»; Ποια είναι η ιστορία του;</b>
      </p>
      <p>«Μετά τον πρώτο μας δίσκο που κυκλοφόρησε το 2016, αποφασίσαμε να συγκεντρώσουμε κάποια κομμάτια που δεν είχαμε ηχογραφήσει τότε και μαζί με καινούριες μας μουσικές να μπούμε στο στούντιο και να γράψουμε «Τα Λάθη’». Ξεκινήσαμε τις ηχογραφήσεις την άνοιξη του ’18 και έπειτα από μια μεγάλη παύση το καλοκαίρι, ολοκληρώσαμε τις ηχογραφήσεις και την παραγωγή του άλμπουμ τη νέα χρονιά.»</p>
      <p>
        <b>Δεδομένου ότι έχει κυκλοφορήσει εδώ και μερικούς μήνες, τι έχετε να πείτε για την απήχηση που γνωρίζει μέχρι στιγμής;</b>
      </p>
      <p>«Από όσο μπορούμε να γνωρίζουμε από τα διάφορα site, αλλά και τις προτάσεις που έχουμε, η απήχηση είναι πολύ ικανοποιητική. Επίσης, είναι θετικές και κολακευτικές οι κριτικές του δίσκου σε διάφορα μουσικά sites, πράγμα που μας κάνει ιδιαίτερα χαρούμενους, γιατί είναι ένας δίσκος που βγήκε με έμπνευση, αλλά κι αρκετό κόπο και θυσίες.»</p>
      <figure>
        <img src="https://neolaia.gr/wp-content/uploads/2019/11/Largo-1.jpg"/>
      </figure>
      <p>
        <b>ΛΑΡΓΚΟ</b>
      </p>
      <p>
        <b>Υπάρχει κάποιο κομμάτι από τα οκτώ του δεύτερού σας δίσκου, που θα μπορούσατε να πείτε ότι ξεχωρίζετε;</b>
      </p>
      <p>«Είναι λίγο δύσκολη ερώτηση, γιατί όλα τα κομμάτια είναι «παιδιά» μας, αλλά θα μπορούσαμε να πούμε ότι η συνεργασία με τους <b>Social Waste</b> στους <b>«Περιπατητές του κόσμου»</b> ήταν πολύ δυνατή, καθώς και το κομμάτι  Τα λάθη», σε στίχους του Γιώργου Κοκτσίδη, από το οποίο πήρε και το όνομα του ο δίσκος.»</p>
      <p>
        <b>Τη στιχουργική επιμέλεια του «Οι Περιπατητές του κόσμου» ανέλαβαν οι Social Waste. Πώς προέκυψε αυτή η συνεργασία;</b>
      </p>
      <p>«Ο Κωσταντής είχε συνεργαστεί πριν κάποια χρόνια με τους Social Waste. Το συγκεκριμένο κομμάτι, στην αρχή ήταν instrumental και μάλιστα το αποκαλούσαμε μεταξύ μας χαριτολογώντας, <b>post rebetiko</b>. Όταν συγκεντρώναμε τα κομμάτια για την προετοιμασία του δίσκου, έπεσε στο τραπέζι η ιδέα να μπει στίχος και τότε ο Κωσταντής πρότεινε στα παιδιά αυτήν την συνεργασία. Αποτέλεσμα ήταν «Οι περιπατητές του κόσμου».»</p>
      <p>
        <b>Το «Λαγός» είναι μια διασκευή σας πάνω σε ένα ακυκλοφόρητο του Θανάση Παπακωνσταντίνου. Πώς σας ήρθε η ιδέα και με ποιο κριτήριο επιλέχθηκε το εν λόγω κομμάτι;</b>
      </p>
      <p>«Ο Λαγός» είναι ένα κομμάτι που το παίζαμε αρκετό καιρό πριν ηχογραφηθεί. Ήταν μια παλιά ιδέα του Θανάση Παπακωνσταντίνου που όμως δεν είχε κυκλοφορήσει. Ήταν ένα από τα αγαπημένα μας κομμάτια οπότε και αποφασίσαμε να το συμπεριλάβουμε στο άλμπουμ.»</p>
      <p>
        <b>Να πούμε πολλά μπράβο στο σημείο αυτό για το εξώφυλλο του δίσκου. Τίνος έμπνευση και τι κάνει τελικά αυτό το χταπόδι με τις οκτώ πόρτες; Είναι το συμβολικό οκτώ για εσάς τους οκτώ και τα οκτώ τραγούδια του δίσκου ή λάθος υποθέτουμε;</b>
      </p>
      <figure>
        <img src="https://neolaia.gr/wp-content/uploads/2019/11/2019-09-18_LARGO_poster_INTERNET-1-427x600.jpg"/>
      </figure>
      <p>
        <b>Το εξώφυλλο του νέου δίσκου των ΛΑΡΓΚΟ, με τίτλο «Τα Λάθη»</b>
      </p>
      <p>«Τα μπράβο για όλη αυτή την δουλειά ανήκουν στον <b>Παναγιώτη Ανδριανό</b> που επιμελήθηκε το artwork μαζί με όλα τα γραφιστικά. Το χταπόδι είναι αναφορά σε έναν στίχο, καθώς και ο αριθμός των κομματιών του δίσκου που είναι οχτώ. Επίσης στο εξώφυλλο υπάρχει ένα εσκεμμένο λάθος, για προφανείς λόγους…..»</p>
      <p>
        <b>Η μουσική σας έχει ξεκάθαρη και ουσιαστική κοινωνική απεύθυνση. Υπάρχει κάποιο σχόλιο που θα θέλατε να κάνετε για την τρέχουσα πολιτική επικαιρότητα που όλοι ζούμε;</b>
      </p>
      <p>«Πάντα είχαμε κοινωνική απεύθυνση στον στίχο μας, γιατί είναι ένα βασικό κομμάτι της καλλιτεχνικής μας έκφρασης. Είναι ολοφάνερο ότι ζούμε έναν νέο εκφασισμό όχι μόνο στην Ελλάδα, αλλά και σε ολόκληρη την Ευρώπη. Με πρόσχημα την τάξη και την ασφάλεια, βλέπουμε να επιβάλλεται ο ακραίος νεοφιλελευθερισμός που στις πρακτικές του δεν διαφέρει σε τίποτα από την άκρα δεξιά. Βλέπουμε ανθρώπους ταλαιπωρημένους και διωγμένους να αντιμετωπίζονται σαν σκουπίδια. Βλέπουμε τους «μεγάλους ηγέτες» να μας κοροϊδεύουν μες στα μούτρα μας παίζοντας με τις ζωές χιλιάδων ανθρώπων. <b>Οι στίχοι μας δεν είναι τίποτα άλλο από την συνειδητοποίηση της κατάστασης που όλοι μας βιώνουμε.»</b></p>
      <p>
        <b>Στις 22 Νοεμβρίου θα σας δούμε στο Gagarin205. Θέλετε να μας πείτε δύο λόγια για την εμφάνιση αυτή;</b>
      </p>
      <p>«Η συναυλία στο Gagarin205 είναι μία από τις πιο σημαντικές για μας, γιατί εκτός από την παρουσίαση είναι η πρώτη φορά που θα βρεθούμε ως κύρια μπάντα σε έναν τόσο μεγάλο, αλλά και ιστορικό χώρο στην Αθήνα. Μαζί μας θα είναι οι<b> Rebeltes</b> και φυσικά μεγάλη μας χαρά που θα ανέβουν μαζί μας ο<b> Χρήστος και ο Λεωνίδας από τους Social Waste</b>.</p>
      <p>
        <b>Σας περιμένουμε όλους εκεί!!!»</b>
      </p>
      <figure>
        <iframe src="https://www.youtube.com/embed/RgUiZob5hdI" width="1280" height="720" data-service="Youtube" scrolling="no"/>
      </figure>
      <p>
        <i>
          <b>Η playlist του νέου δίσκου («Τα Λάθη»):</b>
        </i>
      </p>
      <p>
        <i>7άρι</i>
        <br/>
        <i>Ξάπλα στον ουρανό</i>
        <br/>
        <i>Τα λάθη (στίχοι Γιώργος Κοκτσίδης)</i>
        <br/>
        <i>Περιπατητές του κόσμου (στίχοι, ερμηνεία Social Waste)</i>
        <br/>
        <i>Limbo</i>
        <br/>
        <i>Λαγός (στίχοι, μουσική Θανάσης Παπακωνσταντίνου)</i>
        <br/>
        <i>One step closer</i>
        <br/>
        <i>Μπατσόκ</i>
      </p>
      <p>
        <i>
          <b>Οι Λάργκο είναι οι:</b>
        </i>
      </p>
      <p>
        <i>Κωσταντής Παπακωνσταντίνου (φωνή, ηλεκτρική κιθάρα)</i>
        <br/>
        <i>Τάσος Κοφοδήμος (φωνή, ακουστική κιθάρα, ηλεκτρική κιθάρα)</i>
        <br/>
        <i>Παύλος Μέτσιος (τρομπέτα)</i>
        <br/>
        <i>Φίλιππος Φασούλας (κλαρίνο)</i>
        <br/>
        <i>Μανόλης Σταματιάδης (ακορντεόν, πλήκτρα)</i>
        <br/>
        <i>Πάνος Βουλγαράκης (ηλεκτρικό μπάσο)</i>
        <br/>
        <i>Κώστας Αναγνώστου (τύμπανα)</i>
        <br/>
        <i>Ορέστης Πατσινακίδης (Ηχοληψία)</i>
      </p>
      <p>
        <i>
          <b>
            <a href="https://www.facebook.com/largoband/">Βρες τους ΛΑΡΓΚΟ στο Facebook</a>
          </b>
        </i>
      </p>
      <p>
        <i>
          <b>Info:</b>
        </i>
      </p>
      <p>
        <i>
          <b>Στη συναυλία των ΛΑΡΓΚΟ αυτή την Παρασκευή (22/11) στις 21:00, θα κάνουν guest ο Χρήστος και ο Λεωνίδας από τους Social Waste, αλλά και οι Ρεμπέλτες.</b>
        </i>
      </p>
      <p>
        <i>
          <b>22/11, ΛΑΡΓΚΟ – Παρουσίαση δίσκου «Τα Λάθη», Gagarin205, Λεωφόρος Λιοσίων 205, Αθήνα, Εισιτήρια: Προπώληση: 8 ευρώ, Ταμείο: 10 ευρώ, Ώρα: 21:00, Σημεία προπώλησης: viva.gr, τηλεφωνικά στο 11876, Reload, Seven Spots, καταστήματα Wind, Ευριπίδης, στον πολυχώρο Yoleni’s και στο Viva Spot Τεχνόπολης.</b>
        </i>
      </p>
      <p>
        <b>
          <a href="https://www.neolaia.gr/2019/11/13/diagonismos-dorean-proskliseon-gia-to-live-ton-largo-sto-gagarin205/">Θες να δεις τους ΛΑΡΓΚΟ στο Gagarin205; Πάρε μέρος στον διαγωνισμό και κέρδισε δωρεάν πρόσκληση!</a>
        </b>
      </p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/18/the-crown-antidraseis-gia-tin-anaparastasi0tis-vasilissas-elissavet/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/18/bad-things-deite-to-neo-video-clio-ton-the-sexy-christians/"/>
        <a href="https://neolaia.gr/2019/11/18/the-butterfly-effect-ena-triimero-afieromeno-ston-ethelodismo-ke-tin-koinoniki-prosfora/"/>
        <a href="https://neolaia.gr/2019/11/18/deloitte-panepistimio-leukosias-cass-ke-globaltraining-anakoinonoun-diethnes-programma-spoudon-logistikis-ke-hrimatookonomikon/"/>
        <a href="https://neolaia.gr/2019/11/18/atp-rankings-2019-pagkosmia-katataksi-thesi-elladas/"/>
        <a href="https://neolaia.gr/neo/eidiseis"/>
      </related>
    </article>
  </body>
</html>