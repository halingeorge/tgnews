<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/ellada-etoimazetai-to-ektakto-epidoma-xristougennon"/>
    <meta property="og:site_name" content="euronews"/>
    <meta property="article:published_time" content="2019-11-18T11:46:18+00:00"/>
    <meta property="og:title" content="Ελλάδα: Ετοιμάζεται το έκτακτο επίδομα Χριστουγέννων"/>
    <meta property="og:description" content="Στους οικονομικά αδύναμους περίπου 400 εκ. ευρώ από το υπερπλεόνασμα"/>
  </head>
  <body>
    <article>
      <h1>Ελλάδα: Ετοιμάζεται το έκτακτο επίδομα Χριστουγέννων</h1>
      <address><time datetime="2019-11-18T11:46:18+00:00">18 Nov 2019, 11:46</time> by <a rel="author">Συμέλα Τουχτίδου</a></address>
      <figure>
        <img src="https://static.euronews.com/articles/stories/04/30/71/70/773x435_cmsv2_4b418a5d-461d-5301-ad9c-71f36d23fde4-4307170.jpg"/>
      </figure>
      <p><b>Πρωτογενές πλεόνασμα που ξεπερνά τα 5,7 δισεκατομμύρια ευρώ</b> (συγκεκριμένα ανέρχεται σε €5,755 δισ.) καταγράφει ο κρατικός προϋπολογισμός τους πρώτους δέκα μήνες του έτους.</p>
      <p>Το ύψος των καθαρών εσόδων ανήλθε σε €43,4 δισ., αυξημένα κατά 4% έναντι του στόχου</p>
      <p>Τα στοιχεία ανακοίνωσε ο υφυπουργός Οικονομικών, Θόδωρος Σκυλακάκης, που σημείωσε:</p>
      <p>
        <i>«Τα έσοδα του Οκτωβρίου ήταν υψηλότερα του μηνιαίου στόχου κατά 71 εκ. ευρώ. Ποσό που ανταποκρίνεται (αυξημένο κατά τι) στις προβλέψεις για το πρωτογενές πλεόνασμα που έχουν αποτυπωθεί στο προσχέδιο του προϋπολογισμού. Τα φορολογικά έσοδα κυμάνθηκαν λίγο υψηλότερα.»</i>
      </p>
      <p>Αυτές οι ενέσεις ρευστότητας προς τα κρατικά ταμεία οφείλονται κυρίως στην επέκταση της σύμβασης για τον Διεθνή Αερολιμένα Αθηνών (είσπραξη €1,1 δισ.) και στα έσοδα από ANFAs (είσπραξη €644 εκ.).</p>
      <p>Τα συνολικά έσοδα αυξήθηκαν κατά 4,5% και ανήλθαν σε 47,3 δισ. ευρώ.</p>
      <p>Επίσης, η πρώτη δόση του ΕΝΦΙΑ έδειξε <b>αυξημένη εισπραξιμότητα μετά τη μείωση του φόρου,</b> αν και παράγοντες του υπ. Οικονομικών σημειώνουν ότι είναι νωρίς για να εξαχθούν σίγουρα συμπεράσματα.</p>
      <p>Οι δαπάνες κατά το πρώτο δεκάμηνο ανήλθαν σε €42,5 δισ. (μειωμένες κατά περίπου €2 δισ. έναντι του στόχου).</p>
      <p>Η μείωση οφείλεται σε:</p>
      <ul>
        <li>μείωση της δαπάνης τόκων</li>
        <li>υποεκτέλεση του ΠΔΕ</li>
        <li>μικρότερες πληρωμές οπλικών συστημάτων</li>
      </ul>
      <h3>Την επόμενη εβδομάδα οι ανακοινώσεις για το επίδομα Χριστουγέννων</h3>
      <p>Το Γενικό Λογιστήριο του κράτους θα έχει μία σχεδόν ακριβή εικόνα για το ύψος του φετινού υπερπλεονάσματος (που σήμερα κινείται στο 3,7%) τα επόμενα 24ωρα.</p>
      <p>Η σχετική ενημέρωση θα δοθεί στον πρωθυπουργό, Κυριάκο Μητσοτάκη, ο οποίος θα αποφασίσει πώς θα «μοιραστεί» αυτό το υπερπλεόνασμα, που σύμφωνα με τις σημερινές εκτιμήσεις ανέρχεται κοντά <b>στα 400 εκατομμύρια ευρώ.</b></p>
      <p>Η ανακοίνωση για το ποιοι θα λάβουν αυτό το <b>έκτακτο «δώρο Χριστουγέννων»</b> θα γίνει την επόμενη εβδομάδα.</p>
      <p>Πηγές του οικονομικού επιτελείου αναφέρουν ότι θα δοθεί <b>σε στοχευμένες, κοινωνικά ευάλωτες ομάδες</b> του πληθυσμού, που το πιθανότερο είναι ότι <b>δε θα περιλαμβάνει ευρείες ομάδες συνταξιούχων</b>, οι οποίοι έλαβαν έκτακτο επίδομα το Πάσχα, με τη μορφή της 13ης σύνταξης.</p>
      <h3>«Αέρας» εκατομμυρίων ευρώ από τις δαπάνες για προσφυγικό/ μεταναστευτικό</h3>
      <p>Εντωμεταξύ, το Γενικό Λογιστήριο «σκανάρει» τις κρατικές δαπάνες, για να διαπιστώσει αν υπάρχουν <b>δαπάνες που έχουν γίνει για το προσφυγικό/ μεταναστευτικό</b> που δεν έχουν καταγραφεί ως τέτοιες στον προϋπολογισμό από την προηγούμενη κυβέρνηση.</p>
      <p>Το θέμα είναι σημαντικό γιατί οι δαπάνες αυτές <b>εξαιρούνται</b> από αυτές που προσμετρώνται για τον υπολογισμό του πρωτογενούς πλεονάσματος και μπορούν να ανέλθουν <b>έως τα €300 εκ. ετησίως. Γεγονός, που εφόσον διαπιστωθούν ανάλογες δαπάνες, θα δώσει ένα σημαντικό «αέρα» στην κυβέρνηση για τον προϋπολογισμό του επόμενου έτους.</b></p>
      <p>Ήδη, έχει διαπιστωθεί ότι τέτοιες δαπάνες, που σύμφωνα με τις μέχρι τώρα εκτιμήσεις <b>ξεπερνούν τα €30 εκ.,</b> δεν έχουν καταγραφεί <b>σε νοσοκομεία και ΕΟΠΥΥ.</b></p>
      <p>Το οικονομικό επιτελείο εξετάζει τώρα άλλους «επίφοβους» κωδικούς, κυρίως σε τομείς όπως <b>η παιδεία και η τοπική αυτοδιοίκηση</b>, για να διαπιστώσει αν υπάρχουν <b>δαπάνες που έγιναν για πρόσφυγες/ μετανάστες</b> και δεν χρειάζεται να συμπεριλαμβάνονται στις γενικές δαπάνες του προϋπολισμού.</p>
      <h3>Στήριξη και από τον «Ηρακλή»</h3>
      <p>Εντωμεταξύ, μεσοπρόθεσμα «αέρα» στα δημόσια οικονομικά αναμένεται να δώσει και το <a href="https://gr.euronews.com/2019/10/10/i-evropaiki-epitropi-enekrine-to-sxedio-iraklis-gia-tis-trapezes">πρόγραμμα «Ηρακλής» για τις τράπεζες.</a></p>
      <p>Η κυβέρνηση εκτιμά ότι <b>τα έσοδα από αυτό το σχήμα θα ανέλθουν σε €1,5-2 δις</b>, ωστόσο αυτά τα έσοδα δεν θα συμπεριληφθούν στον προϋπολογισμό που καταρτίζεται <a href="https://minfin.gr/grapheio-typou/-/asset_publisher/coBUZhPGE9t9/content/url-node-7081?inheritRedirect=false">με βάση το Πρόγραμμα Οικονομικής Πολιτικής (ΠΟΠ).</a> Καταγράφονται, ωστόσο, στο ισοζύγιο της γενικής κυβέρνησης με βάση το Ευρωπαϊκό Σύστημα Λογαριασμών (ESA-2010).</p>
      <p>Θα «οδηγηθούν» στο «μαξιλάρι» και αναμένεται να δώσουν μεγαλύτερο περιθώριο κινήσεων στην ελληνική κυβέρνηση όταν θα επιστρέψει στις κατά ESA καταγραφές.</p>
      <p>Όσο για τυχόν έξοδα, η κυβέρνηση εκτιμά ότι θα είναι από ελάχιστα έως μηδενικά καθώς οι εγγυήσεις του ελληνικού κράτους αφορούν στα πιο senior τμήματα των ομολόγων και έχουν ελάχιστες πιθανότητες να παταπέσουν. Σε μία τέτοια περίπτωση, πάντως, θα καλυφθούν από τον ειδικό λογαριασμό εγγυήσεων του ελληνικού δημοσίου που λειτουργεί ήδη για άλλους φορείς.</p>
    </article>
  </body>
</html>