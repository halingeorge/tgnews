<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204576-evropi-ne-potriben-amerikanskij-gaz-deputat-bundestagu"/>
    <meta property="og:site_name" content="Mind UA"/>
    <meta property="article:published_time" content="2019-11-18T11:12:00+00:00"/>
    <meta property="og:title" content="Європі не потрібен американський газ – депутат бундестагу"/>
    <meta property="og:description" content="Александр Ной також заявив, що ЄС треба ввести санкції проти США, якщо Вашингтон впровадить обмежувальні заходи проти «Північного потоку – 2»"/>
  </head>
  <body>
    <article>
      <h1>Європі не потрібен американський газ – депутат бундестагу</h1>
      <h2>Александр Ной також заявив, що ЄС треба ввести санкції проти США, якщо Вашингтон впровадить обмежувальні заходи проти «Північного потоку – 2»</h2>
      <address>
        <time datetime="2019-11-18T11:12:00+00:00">18 Nov 2019, 11:12</time>
      </address>
      <p>Європі не потрібен скраплений природний газ (СПГ) із США, а в разі реалізації американцями санкцій проти «Північного потоку – 2» Євросоюзу слід ввести відповідні обмеження щодо Вашингтона. Таку думку висловив депутат бундестагу, представник фракції «Ліві» Александер Ной, передає <a href="http://www.angi.ru/news/2876445-%D0%90%D0%BB%D0%B5%D0%BA%D1%81%D0%B0%D0%BD%D0%B4%D0%B5%D1%80-%D0%9D%D0%BE%D0%B9-%D0%95%D0%B2%D1%80%D0%BE%D0%BF%D0%B5-%D0%BD%D0%B5-%D0%BD%D1%83%D0%B6%D0%B5%D0%BD-%D1%81%D0%B6%D0%B8%D0%B6%D0%B5%D0%BD%D0%BD%D1%8B%D0%B9-%D0%BF%D1%80%D0%B8%D1%80%D0%BE%D0%B4%D0%BD%D1%8B%D0%B9-%D0%B3%D0%B0%D0%B7-%D0%A1%D0%A8%D0%90/">angi</a>.</p>
      <p>Політик зазначив, що США давно загрожують європейським учасникам реалізації «Північного потоку – 2» санкціями, і Німеччині з ЄС варто обміркувати можливу відповідь на такі дії.</p>
      <p>За його словами, як обмеження можуть бути вжиті заходи проти американського імпорту.</p>
      <p>«Нам у Європі не потрібен американський СПГ», – додав Ной.</p>
      <p>Газопровід «Північний потік – 2» будується по дну Балтійського моря від РФ до Німеччини з метою забезпечення прямих і надійних поставок блакитного палива. Більшість країн Європи підтримують проект. Проти виступають Польща, Литва, Естонія, Латвія та Україна, яка може втратити транзит російського газу.</p>
      <p>Також невдоволення висловлюють США. Вашингтон неодноразово заявляв про бажання поставляти в ЄС свій СПГ.</p>
      <p>Нагадаємо: раніше Польща пообіцяла <a href="https://mind.ua/news/20204504-polshcha-pogrozhue-nimechchini-sudom-yakshcho-vona-zahishchatime-pivnichnij-potik-2">застосувати юридичні кроки</a>, якщо Німеччина не буде враховувати її інтереси при імплементації газової директиви ЄС у ФРН щодо «Північного потоку – 2».</p>
      <p>Раніше цього місяця повідомлялося, що німецькі коаліційні партії ХДС/ХСС і СДПН розробили закон, що має захистити газопровід «Північний потік – 2» від обмежень, які вводить <a href="https://mind.ua/news/20204135-nimechchina-hoche-vryatuvati-pivnichnij-potik-2-vid-gazovoyi-direktivi-es">нова газова директива </a>Європейського Союзу, і та інвестиції німецьких компаній у проект.</p>
      <p>13 листопада Бундестаг прийняв ці <a href="https://mind.ua/news/20204431-bundestag-prijnyav-popravki-do-gazovoyi-direktivi-yaki-stosuyutsya-pivnichnogo-potoku-2">поправки до газової директиви</a> ЄС.</p>
      <related>
        <h4>Також читайте</h4>
        <a href="https://mind.ua/news/20204588-deripaska-poprosiv-minfin-ssha-znyati-z-cogo-sankciyi"/>
        <a href="https://mind.ua/news/20204587-amerikanske-posolstvo-kontrolyuvalo-nabu-lucenko"/>
        <a href="https://mind.ua/news/20204581-v-huawei-ne-nadto-visoko-ocinili-namiri-ssha-dozvoliti-svoyim-firmam-spivpracyuvati-z-kompanieyu"/>
      </related>
    </article>
  </body>
</html>