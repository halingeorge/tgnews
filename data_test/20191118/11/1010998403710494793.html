<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/ronaldo-s-trik-a-la-ramzi-v-nacionalnija-na-portugalija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T11:51:00+00:00"/>
    <meta property="og:title" content="Роналдо с трик &quot;а ла Рамзи&quot; в националния на Португалия"/>
    <meta property="og:description" content="Диого Жота можеше да отбележи първо попадение, но капитанът поиска друго"/>
  </head>
  <body>
    <article>
      <h1>Роналдо с трик "а ла Рамзи" в националния на Португалия</h1>
      <h2>Диого Жота можеше да отбележи първо попадение, но капитанът поиска друго</h2>
      <address>
        <time datetime="2019-11-18T11:51:00+00:00">18 Nov 2019, 11:51</time>
      </address>
      <p>Кристиано Роналдо вкара гола, за който може би ще понесе най-много критики в кариерата си. При победата с 2:0 над Люксембург португалецът се разписа за 99-ти път с националната фланелка. Само че попадението беше изработено от неговия съотборник Диого Жота.</p>
      <p>В 86-ата минута топката беше на милиметър от голлинията на Люксембург. Въпреки че нямаше и съмнение, че предстои гол, Роналдо се приближи и вкара топката във вратата за 2:0. По този начин той осуети първото попадение с националната фланелка на своя съотборник.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025914.jpg"/>
        <figcaption>Снимка: Reuters</figcaption>
      </figure>
      <p>Само преди 2 седмици при идентична ситуация звездата на "Ювентус" остана недоволен в мача срещу "Локомотив" Москва в Шампионската лига. Тогава Аарън Рамзи вкара от голлинията в момент, в който Роналдо се виждаше голмайстор . Португалецът погледна с неодобрение уелския си съотборник, докато той празнуваше своето попадение.</p>
      <p>В крайна сметка, дори разочарованият Жота можеше да се отдаде на празненства след мача, тъй като победата класира актуалните европейски шампиони на европейското първенство през 2020 г.</p>
    </article>
  </body>
</html>