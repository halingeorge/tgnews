<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/pravoslavna_tserkva_ukrainy_sprostovuie_mify_pro_biometrychni_pasporty_330990.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T11:04:00+00:00"/>
    <meta property="og:title" content="Православна Церква України спростовує міфи про біометричні паспорти"/>
    <meta property="og:description" content="Православна Церква України спростовує міфи про біометричні паспорти. Відповідну інформацію опублікували на офіційній Facebook сторінці ПЦУ."/>
  </head>
  <body>
    <article>
      <h1>Православна Церква України спростовує міфи про біометричні паспорти</h1>
      <h2>Православна Церква України спростовує міфи про біометричні паспорти. Відповідну інформацію опублікували на офіційній Facebook сторінці ПЦУ.</h2>
      <address>
        <time datetime="2019-11-18T11:04:00+00:00">18 Nov 2019, 11:04</time>
      </address>
      <figure>
        <img src="https://galinfo.com.ua/media/gallery/intxt/b/i/biopcu.jpg"/>
      </figure>
      <p>Чи є загрозою біометричний паспорт? Навколо цього питання точаться суперечки серед представників різних конфесій. Чим тільки не залякують людей – втратою приватності, «відреченням від Господа», «печаткою антихриста». І все це – начебто від імені Церкви. Втім, насправді Православна Церква України не засуджує використання вірянами біометричних паспортів, адже вони є лише одним із проявів наукового і технологічного прогресу. Жодного релігійного підґрунтя у біометричного паспорту немає.</p>
      <p>Технології стали невід’ємною частиною нашого життя: щодня ми користуємося інтернетом, мобільним зв’язком, дані про нас зберігаються в електронних базах різних установ. Врешті-решт, збір біометричної інформації використовується на благо, бо робить наше життя у суспільстві безпечнішим: вона допомагає швидко встановити особу і допомогти їй, якщо виникне така потреба, або ж затримати особу, якщо вона порушила закон. Тобто, щирій віруючій людині, якій немає чого приховувати, яка живе законослухняно, боятися нічого.</p>
      <p>Господь недарма наділив людину даром свободи вибору. Те, що з Писання відоме, як «печать антихриста», може бути прийнятим лише за усвідомленим вибором людини, яка відречеться від Бога. Таємно, через технології, без відома самої особи ніхто не зможе зробити віруючого християнина слугою диявола.</p>
      <p>Ми користуємося звичайними паспортами, маємо ідентифікаційні коди, щодня надаємо наші персональні дані, і нічого вартого осуду тут немає. Усе це стосується матеріального світу, натомість справжня віра у Господа – у душі. На ній ніхто не зможе поставити «печатку», чи відділити людину від любові Божої, якщо вона сама не зречеться її.</p>
      <p>Варто не забувати, що головна боротьба для людини – це війна з гріхом, пристрастями і спокусами. Саме вони можуть стати головною причиною нашого відчуження від Христа і Його Царства. «Бо наша боротьба не проти крови i плотi, а проти начальства, проти влади, проти свiтоправителiв темряви вiку цього, проти духiв злоби пiднебесних» (Еф. 6: 12) – нагадує Писання. Тобто наш супротивник – не тіло, не матеріальний світ в усьому його різноманітті та досягненнях, а духи злоби – ангели, що впали, та їхній начальник – диявол.</p>
      <p>Бог дає нам безліч можливостей і засобів пізнання світу, і біометричні паспорти – лише один із них. Вони не здатні віддалити чи наблизити нас до Господа, зробити більшим чи меншим християнином, поставити на нас «печать антихриста». Тож, не зважайте на безпідставні забобони чи обмеження і не бійтеся користуватися благами прогресу.</p>
    </article>
  </body>
</html>