<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53175/sindel-es-hajkoronaja-visszater-a-mortal-kombat-11-ben"/>
    <meta property="og:site_name" content="PlayDome"/>
    <meta property="article:published_time" content="2019-11-18T11:25:00+00:00"/>
    <meta property="og:title" content="Sindel és hajkoronája visszatér a Mortal Kombat 11-ben"/>
    <meta property="og:description" content="A Kombat Pack részeként érkezik meg Edenia egykori királynője."/>
  </head>
  <body>
    <article>
      <h1>Sindel és hajkoronája visszatér a Mortal Kombat 11-ben</h1>
      <h2>A Kombat Pack részeként érkezik meg Edenia egykori királynője.</h2>
      <address><time datetime="2019-11-18T11:25:00+00:00">18 Nov 2019, 11:25</time> by <a rel="author">GeryG</a></address>
      <p>Sindel egyike azon harcosoknak, akik időről időre felbukkannak a Mortal Kombat széria epizódjaiban, de igazán sosem tudtak megragadni benne. Ez persze részben a történetmesélésnek is köszönhető, legalábbis az utóbbi részekben. A 2011-es rebootban például szerepelt is (le is alázta a jófiúk egy részét), ám a 2015-ös folytatásból kimaradt (illetve csak NPC-ként volt jelen). Az idei <b>Mortal Kombat 11</b>-ben sem kapott helyet alapból, de a Kombat Pack részeként hamarosan mégis tiszteletét teszi.</p>
      <figure>
        <iframe src="https://www.youtube.com/embed/rdynW29QD-k" width="640" height="360" data-service="Youtube" scrolling="no"/>
      </figure>
      <p>Sindel Edenia egykori királynője, aki birodalma bukása után kényszerből hozzáment Shao Kahnhoz. Harcosként elsősorban önálló életet élő hajkoronájára támaszkodik, de képes a levegőbe emelkedni és másokat is felemelni, emellett a hanghullámokat is uralma alá tudja hajtani. Ahogy az a fenti trailerből is kiderül, ezek révén igazán veszedelmes ellenfél.</p>
      <p>A Mortal Kombat 11 Kombat Pack részeként Sindel november 26-tól lesz elérhető, mellette új kosztümök is elérhetővé fognak válni a Gothic Horror Skin Pack révén. ■</p>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/7138/mortal-kombat-11">Mortal Kombat 11</a>
      </p>
    </article>
  </body>
</html>