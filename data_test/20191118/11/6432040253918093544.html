<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617992,Parkowanie-w-Olsztynie-bedzie-drozsze.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-18T11:58:00+00:00"/>
    <meta property="og:title" content="Parkowanie w Olsztynie będzie droższe?"/>
    <meta property="og:description" content="Ostatnie zmiany w przepisach umożliwiły samorządom zmiany w opłatach za postój w Strefach Płatnego Parkowania. Radni będą o nich rozmawiać podczas najbliższej sesji."/>
  </head>
  <body>
    <article>
      <h1>Parkowanie w Olsztynie będzie droższe?</h1>
      <address>
        <time datetime="2019-11-18T11:58:00+00:00">18 Nov 2019, 11:58</time>
      </address>
      <p>
        <b>Ostatnie zmiany w przepisach umożliwiły samorządom zmiany w opłatach za postój w Strefach Płatnego Parkowania. Radni będą o nich rozmawiać podczas najbliższej sesji.</b>
      </p>
      <p>Z proponowanych nowości najważniejsze są w zasadzie dwie rzeczy — rozszerzenie zasięgu strefy i preferencyjne podejście do płacących podatki w Olsztynie. Miasto nie kryje, że zostawianie samochodów w Strefie Płatnego Parkowania nie powinno być tańsze niż korzystanie z komunikacji publicznej. Z drugiej strony osoby, które przyjeżdżają do centrum np. w celu załatwienia jakiejś sprawy w urzędzie lub wizyty u lekarza nie powinny krążyć w poszukiwaniu wolnych miejsc postojowych. <br/>— Mając na uwadze fakt, że parkujących pojazdów wciąż przybywa, a od 2012 roku stawki opłat w strefie płatnego parkowania w Olsztynie pozostają na tym samym poziomie, wprowadzenie w najbliższym czasie zmian w tej kwestii, wydaje się być nieuniknione — mówił na początku września w rozmowie z nami Michał Koronowski, rzecznik prasowy Zarządu Dróg, Zieleni i Transportu w Olsztynie. <br/><br/>Olsztyn, idąc tropem wielu innych polskich miast, planuje więc podnieść opłaty za postój w Strefie Płatnego Parkowania. W teorii powinno to znacząco zwiększyć rotację pojazdów. <br/>Statystyki mówią jasno — średnie obłożenie w ciągu dnia w SPP wynosi 77 proc., a w samym centrum aż 94 proc. <br/>Proponowane zmiany miałyby zostać wprowadzone w dwóch etapach:<br/>Od lutego 2020 roku zaczęłyby już obowiązywać nowe stawki za parkowanie. Pierwsza godzina postoju kosztowałaby 3 zł (teraz 2,5 zł), a miesięczny abonament 150 zł (dziś 100 zł). Nowością byłoby też zastąpienie dotychczasowej podstrefy żółtej (Z) podstrefą czerwoną (C). Wówczas — zamiast trzech podstref — obowiązywałyby tylko dwie. Czerwona (C) i Zielona (T).<br/><br/>Drugi etap miałby się zacząć od lipca 2020 roku. Proponowana podstawowa opłata wzrosłaby do 3,9 zł za pierwszą godzinę postoju, a miesięczny abonament aż do 250 zł. Chyba że posiadamy Olsztyńską Kartę Miejską potwierdzającą opłacenie podatku dochodowego na rzecz gminy Olsztyn. Wówczas użytkownik skorzysta z ulgi i obowiązywałyby go stawki wprowadzone w lutym 2020 roku. Od lipca Strefa Płatnego Parkowania zostałaby rozszerzona o ulice Kromera, Żarską, Konopnickiej, Jagiełły oraz parking przy hali Urania. Strefa Płatnego Parkowania istnieje w Olsztynie od 1995 roku. Jest w niej ok. 2,5 tys. miejsc. <br/>Przypomnijmy, że jest też pozytywny dla kierowców efekt zmian w SPP. To modernizacja parkomatów, w których w końcu można by było płacić kartą. <br/>Radni o zmianach w SPP będą rozmawiali 27 listopada.<br/><br/><a href="https://www.olsztyn.eu/fileadmin/katalogi_wydzialowe/Olsztyn/aktualnosci_pliki/zalaczniki/SPP-mapa-podstrefy-2020.png">Mapa SPP po proponowanych zmianach</a></p>
    </article>
  </body>
</html>