<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1997016/%E2%80%8Bhong-kong-polisinden-g%C3%B6stericilere-%E2%80%98ger%C3%A7ek-mermi%E2%80%99-kullan%C4%B1r%C4%B1z-uyar%C4%B1s%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-18T11:15:00+00:00"/>
    <meta property="og:title" content="​Hong Kong polisinden göstericilere, ‘gerçek mermi’ kullanırız uyarısı"/>
    <meta property="og:description" content="Hong Kong polisi, gösterilerin durmaması halinde gerçek mermi kullanacakları uyarısında bulunurken, ABD’li bir yetkili, ülkesinin, Hong Kong’daki “gerekçesiz güç kullanımını” kınadığını belirterek, Çin’e özgürlüğü koruma çağrısında bulundu. Reuters h"/>
  </head>
  <body>
    <article>
      <h1>​Hong Kong polisinden göstericilere, ‘gerçek mermi’ kullanırız uyarısı</h1>
      <address>
        <time datetime="2019-11-18T11:15:00+00:00">18 Nov 2019, 11:15</time>
      </address>
      <p>Hong Kong polisi, gösterilerin durmaması halinde gerçek mermi kullanacakları uyarısında bulunurken, ABD’li bir yetkili, ülkesinin, Hong Kong’daki “gerekçesiz güç kullanımını” kınadığını belirterek, Çin’e özgürlüğü koruma çağrısında bulundu.<br/><br/>Reuters haber ajansına göre, Hong Kong polisi tarafında dün yapılan açıklamada, bacağına ok isabet eden bir polisin hastaneye kaldırıldığı, bir diğer polisin ise protestocular tarafından metal çubukla dövüldüğü ancak yara almadığı aktarıldı.<br/><br/>Hong Kong merkezinde bulunan bir üniversitede yaşanan çatışmaların ardından açıklama yapan polis, protestoculara, eylemlerinden vazgeçmeleri çağrısı yaptı. Protestocular ise polisin bu çağrısına, tünelleri kapatıp, molotof kokteyli atarak karşılık verdi.<br/><br/>Polis tarafından yapılan açıklamada, isyancıların polise karşı “öldürücü silahlar” kullanmayı bırakması gerektiği, aksi takdirde göstericilere yönelik “gerçek mermi” kullanılabileceği uyarısında bulunuldu.<br/><br/>Hong Kong polisi daha önce yaşanan olaylarda gerçek mermi kullanmıştı.<br/><br/>Hong Kong, 1997'de Çin idaresine geçmesinden bu yana en ciddi siyasi krizle boğuşurken, göstericiler, polisin aşırı güç kullanmasına tepki gösteriyor. Çin ise yabancı ülkelerin iç işlerine müdahale ettiğini vurgulayarak, Hong Kong’da yaşananlara dışardan müdahalenin yapılmaması gerektiğini belirtiyor.<br/><br/>Hong Kong Yüksek Mahkemesi, hükümet karşıtı protestolar karşısında tedbir amaçlı sömürge döneminden kalma acil durum yasalarını kullanmayı planladıklarını açıklarken, halka açık yerlerde yapılan gösterilerde yüz maskesi takmayı yasakladı.<br/><br/>Öte yandan Reuters haber ajansının ABD’li üst düzey bir yetkiliden elde ettiği bilgilere göre, ABD’nin, “gereksiz güç kullanımını” kınadığı ve tüm tarafları yapıcı bir diyalog girişimine çağırdığı kaydedildi. Yetkili açıklamasında, ABD Başkanı Donald Trump’ın, Çin yönetiminden, Sino-İngiliz Ortak Deklarasyonu'ndaki maddeleri yerine getirmesini ve Hong Kong’da demokratik yaşam tarzının korunmasını beklediğini aktardı.</p>
    </article>
  </body>
</html>