<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717716/%D9%84%D8%BA%D9%88-%D8%B7%D8%B1%D8%AD-%D8%AA%D8%B9%D8%B1%DB%8C%D8%B6-%D9%85%D8%AD%D9%88%D8%B1%D9%87%D8%A7%DB%8C-%D9%88%D8%AD%D8%AF%D8%AA-%D8%A7%D8%B3%D9%84%D8%A7%D9%85%DB%8C-%D8%B4%D9%88%D8%B4-%D9%88-%D9%88%D9%84%DB%8C%D8%B9%D8%B5%D8%B1-%D8%B9%D8%AC"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:59:21+00:00"/>
    <meta property="og:title" content="لغو طرح تعریض محورهای وحدت اسلامی، شوش و ولیعصر (عج)"/>
    <meta property="og:description" content="رئیس کمیسیون شهرسازی و معماری شورای شهر تهران از لغو طرح تعریض محورهای وحدت اسلامی، ولیعصر (عج) و شوش در کمیسیون ماده ۵ شهرداری تهران خبر داد."/>
  </head>
  <body>
    <article>
      <h6 class="kicker">یک عضو شورای شهر تهران خبر داد</h6>
      <h1>لغو طرح تعریض محورهای وحدت اسلامی، شوش و ولیعصر (عج)</h1>
      <address><time datetime="2019-11-18T11:59:21+00:00">18 Nov 2019, 11:59</time> by <a rel="author">سیدمیثاق اختر</a></address>
      <p>رئیس کمیسیون شهرسازی و معماری شورای شهر تهران از لغو طرح تعریض محورهای وحدت اسلامی، ولیعصر (عج) و شوش در کمیسیون ماده ۵ شهرداری تهران خبر داد.</p>
      <p><b>محمد سالاری در گفت‌وگو با ایسنا </b>و در تشریح مصوبات کمیسیون ماده ۵ شهرداری تهران گفت: امروز در جلسه کمیسیون ماده ۵ لغو طرح تعریض محورهای تاریخی ولیعصر (عج)، وحدت اسلامی و شوش مصوب شد. این تصمیم براساس مطالبات شهروندان بوده که در بازدیدهای میدانی نیز به این نتیجه رسیده بودیم. لذا بررسی تعریض این محورها در جلسه امروز کمیسیون ماده ۵ در دستور کار قرار گرفته بود.</p>
      <p>وی افزود: این سه محور در شمال محورهای تاریخی شهر تهران قرار گرفته بودند و به نوعی در درون و حاشیه تهران تاریخی قرار داشتند و هسته تاریخی تهران را به بافت‌های جدید و توسعه یافته شهری تهران مرتبط می‌کردند. بررسی موقعیت سه محور ولیعصر، وحدت اسلامی و شوش نشان داد بخش قابل توجه امتداد این سه محور در حصار ناصری قرار گرفته که به موجب مصوبه سال ۱۳۹۵ اداره کل میراث فرهنگی و گردشگری استان تهران به دلیل وجود ابنیه تاریخی و دارای ارزش میراثی اجرای طرح تعریض در آنجا مجاز نیست؛ لذا در این راستا و به منظور حفاظت بناهای واجد ارزش تاریخی تصمیم بر آن شد که در کمیسیون ماده ۵، این سه محور طرح تعریض‌شان مطرح و در قبال آن‌ها تصمیم‌گیری شود.</p>
      <p>سالاری ادامه داد: محور حافظ تا خیابان وحدت اسلامی از قدیمی‌ترین محورهای تهران است که محدوده‌هایی همچون پارک شهر در آن‌جا قرار گرفته است. این محور دارای عرض ۳۰ متر است که براساس مفاد طرح تفصیلی قبلی تهران به عرض ۳۵ متر باید تعریض آن‌ها صورت می‌گرفت. در این محدوده میدان وحدت و غرب حصار ناصری و همچنین دروازه قزوین وجود داشت که بخشی از مرکز تجاری تهران نیز در این محدوده قرار گرفته است لذا در کمیسیون ماده ۵ شهرداری تهران حذف طرح تعریض این خیابان مصوب شد.</p>
      <p>رئیس کمیسیون شهرسازی و معماری شورای شهر تهران ادامه داد: بر اساس بررسی‌های میدانی در این محور ۴۱۲ قطعه ملکی که در محدوده حافظ تا خیابان وحدت اسلامی قرار دارد، تنها ۸۷ قطعه معادل ۲۱ درصد قطعات یعنی وسعتی بین ۱۰۰ تا ۲۰۰ مترمربع عقب‌نشینی را انجام دادند و قطعاتی که عقب‌نشینی را انجام دادند ۱.۸ کیلومتر از وسعت قطعات این محدوده می‌شود و ۷۲ درصد این محور عقب‌نشینی‌شان انجام نشده است. همچنین بیش از ۵۰ هکتار از این مساحت در اختیار ۹ قطعه در این محدوده است که شامل پارک‌شهر و آگاهی مرکزی تهران می‌شود. لذا با توجه به اینکه این عقب‌نشینی‌ها در این محدوده انجام نشده و تحقق‌پذیری تعریض در این محور ده‌ها سال دیگر به طول می‌انجامد و به این ترتیب اعتراض شهروندان را به همراه دارد و بخشی از محدوده نیز دارای ارزش تاریخی است، این تصمیم اتخاذ شد. محور بعدی شوش بود که کلا ۴.۷ کیلومتر است که عرض محور ۳۰ متر است که باید به ۴۵ متر تعریض شود. این در حالی بود که براساس نظر مشاور طرح این محور ۳۹۰ قطعه است که راه‌آهن جمهوری اسلامی ایران با ۳۴ هکتار در آن قرار گرفته است. البته قطعات بزرگ مقیاس دیگری نیز در این محور قرار دارد. با این وجود در این محور شامل عقب‌نشینی حداقلی بودیم. لذا براساس مطالعات انجام شده مقرر شد این تعریض صورت نگیرد.</p>
      <p>وی ادامه داد: از ۳۹۰ قطعه موجود در این محور تنها ۴۳ قطعه یعنی معادل ۱۱ درصد و دو درصد مساحت کل قطعات عقب‌نشینی انجام شده و ۹۸ درصد وسعت این محور عقب‌نشینی در آن‌ها انجام نشده است. لذا با توجه به رویکرد غالب در دوره جدید مدیریت شهری یعنی رویکرد انسان‌محوری و حداقل مداخله در بافت تاریخی و میراثی لغو تعریض این محور در جلسه کمیسیون ماده ۵ شهرداری تهران اتخاذ شد.</p>
      <p>سالاری در بخش دیگری از صحبت‌های خود به موضوع لغو تعریض محور ولیعصر به عنوان مهم‌ترین محور پایتخت اشاره کرد و افزود: این محور از اهمیت بسزایی برخوردار است که به ثبت ملی هم رسیده و بعضا از آن به عنوان ستون فقرات شهر تهران یاد می‌شود و نشانه‌های هویتی تهران را در خود جای داده است. در طرح تفصیلی قرار بوده بخشی از این خیابان تا خیابان نوفل لوشاتو عقب‌نشینی داشته باشد تا عرض خیابان به ۳۰ متر برسد در حالی که الان عرضی حدود ۲۶ تا ۲۸ متر دارد. در این محور ۳۲۲ قطعه وجود دارد که ۳۰ قطعه یعنی معادل ۹ درصد مساحت عقب نشینی در آن‌ها انجام شده و بقیه بدون عقب‌نشینی باقی مانده است. در این محدوده بناهای تاریخی وجود دارد که با توجه به ثبت ملی امکان تعریض در آن‌ها وجود ندارد. همچنین نقش ترافیکی این محور نیز مورد توجه قرار گرفت. از سوی دیگر وجود درختان چنار چندین ساله که به عنوان بخشی از هویت میراثی پایتخت قلمداد می‌شود نیز باعث شد نهایتا طرح تعریض این محور نیز لغو شود.</p>
      <p>وی تأکید کرد: به عنوان عضو شورای اسلامی شهر تهران از همه اعضای کمیسیون ماده ۵ شهرداری تهران برای توجه به رویکرد انسان محور و همچنین توجه به میراث تاریخی و هویتی و طبیعی تهران و بلاتکلیفی شهروندانی که املاک‌شان در این محور قرار داشت و به دلیل طرح تعریض، املاک‌شان فریز شده بود و با لغو این طرح این مشکلات حل شد، تقدیر می‌کنم.</p>
      <p>سالاری ادامه داد: در این جلسه همچنین مقرر شد کمیسیون شهرسازی شورای شهر تهران به عنوان متولی از طریق مناطق ۲۲ گانه شهرداری تهران نسبت به شناسایی طرح‌های تعریض شهر تهران اقدام کند و با بررسی کارشناسی دقیق طرح‌های تعریض موجود را که ضرورتی برای انجام آن‌ها وجود ندارد احصا و پس از دسته‌بندی برای تصمیم‌گیری نهایی به کمیسیون ماده ۵ ارجاع کند. در این دوره کمیسیون شهرسازی رویکرد حداقلی مداخله در بافت‌های کالبدی شهری را در دستور کار قرار داده است.</p>
      <p>رئیس کمیسیون شهرسازی و معماری شورای شهر تهران در بخش دیگری از صحبت‌های خود گفت: در این جلسه طرح ارتقای کیفی میادین ولیعصر و میدان نبوت نارمک تهران نیز در دستور کار قرار داشت. براساس نظر مشاور طرح تفصیلی و همچنین کارگروه فنی کمیسیون ماده ۵ شهرداری تهران این موضوع در کمیسیون مطرح شد و با توجه به مطالعات و پیشنهادات کارشناسی برای هویت‌بخشی به این میادین مهم طرح ارتقای کیفی این دو میدان در این جلسه مصوب شد.</p>
      <p>وی ادامه داد: در میدان ولیعصر (عج) با توجه به اینکه جداره‌ها شکل گرفته است باید نسبت به ساماندهی سیما و منظر جداره‌ها اقدام شود. در میدان نبوت نیز با توجه به اینکه در طرح تفصیلی تهران این محدوده در پهنه اس۱۲۲ قرار داشت و در حالی که پارسل‌های دو میدان غالبا چهار طبقه شکل گرفته و با توجه به هویت تاریخی که میدان دارد و فضای مناسب مرکز و اتصال به خیابان آیت می‌توان ایجاد یک پیاده‌راه را در آنجا رقم زد.  </p>
      <p>انتهای پیام</p>
    </article>
  </body>
</html>