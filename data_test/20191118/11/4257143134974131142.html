<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/18/didier-deschamps-szazados-lett-duplan-is"/>
    <meta property="og:site_name" content="infostart"/>
    <meta property="article:published_time" content="2019-11-18T11:59:00+00:00"/>
    <meta property="og:title" content="Didier Deschamps százados lett – duplán is"/>
    <meta property="og:description" content="Didier Deschamps újabb fejezettel írta be magát a futballtörténelembe. Ő a harmadik Mario Zagallo és Franz Beckenbauer után, aki játékosként és szövetségi kapitányként is a futball világbajnoka lett, ezt tudjuk róla tavaly nyár óta. Most újabb mérföldkőhöz érkezett."/>
  </head>
  <body>
    <article>
      <h1>Didier Deschamps százados lett – duplán is</h1>
      <address><time datetime="2019-11-18T11:59:00+00:00">18 Nov 2019, 11:59</time> by <a rel="author">Infostart / Dénes Tamás</a></address>
      <h3>Didier Deschamps újabb fejezettel írta be magát a futballtörténelembe. Ő a harmadik Mario Zagallo és Franz Beckenbauer után, aki játékosként és szövetségi kapitányként is a futball világbajnoka lett, ezt tudjuk róla tavaly nyár óta. Most újabb mérföldkőhöz érkezett.</h3>
      <p>Az előző tételt még inkább szűkítve: a német futball Császára után mindössze a második volt, aki világbajnok válogatott csapatkapitánya és szövetségi kapitánya is volt. Hosszú pályafutása alatt 103-szor játszott a francia válogatottban, az albánok elleni tiranai stadionavatón pedig századik alkalommal dirigálta szövetségi kapitányként a Kékeket.</p>
      <p>A futballtörténelem első alakja, aki játékosként és szövetségi kapitányként is ugyanazzal a nemzeti tizeneggyel centenáriumot ünnepelhetett. Érdekes, hogy bár az edzői karrier általában hosszabb, mint a játékos-pályafutás, ma már lényegesen többen érik el századik válogatottságukat játékosként, mint edzőként.</p>
      <p>Didier Deschamps a tizenharmadik olyan edző, aki ugyanazt az európai válogatottat legalább százszor dirigálhatta. Két német, Joachim Löw és Sepp Herberger vezeti a listát, utánuk következik Morten Olsen, Walter Winterbottom, Helmut Schön, Antoni Piechniczek, Baróti Lajos, Vicente Del Bosque, Lars Lagerbäck, Alf Ramsey, Hugo Meisl, Berti Vogts a sorban.</p>
      <p>
        <i>Nyitókép: MTI/EPA/Sebastien Nogier</i>
      </p>
    </article>
  </body>
</html>