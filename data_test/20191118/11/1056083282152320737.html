<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717644/%D9%BE%D8%A7%D8%B3%D8%AE-%D9%85%D8%B3%D8%A6%D9%88%D9%84%D8%A7%D9%86-%D8%A8%D9%87-%DA%AF%D9%84%D8%A7%DB%8C%D9%87-%DA%A9%D8%B1%D8%AF%D8%B3%D8%AA%D8%A7%D9%86%DB%8C-%D9%87%D8%A7-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D8%B1%D8%AE%DB%8C-%DA%A9%D8%A7%D9%84%D8%A7%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:05:57+00:00"/>
    <meta property="og:title" content="پاسخ مسئولان به گلایه کردستانی ها از افزایش قیمت برخی کالاها"/>
    <meta property="og:description" content="ایسنا/کردستان بر اساس گزارش‌های مردمی، تخلفات و گرانفروشی در برخی اصناف مختلف از روز جمعه ۲۵ آبان ماه در برخی نقاط سنندج مشاهده شده است."/>
  </head>
  <body>
    <article>
      <h6 class="kicker">/گزارش ایسنا از جلسه تنظیم بازار/</h6>
      <h1>پاسخ مسئولان به گلایه کردستانی ها از افزایش قیمت برخی کالاها</h1>
      <address><time datetime="2019-11-18T11:05:57+00:00">18 Nov 2019, 11:05</time> by <a rel="author">فرانک کیانپور</a></address>
      <p>ایسنا/کردستان بر اساس گزارش‌های مردمی، تخلفات و گرانفروشی در برخی اصناف مختلف از روز جمعه ۲۵ آبان ماه در برخی نقاط سنندج مشاهده شده است.</p>
      <p>کرایه تاکسی و آژانس ها در کردستان از همان روز اول بعد از اعلام افزایش قیمت بنزین، افزایش یافت و برخی رانندگان به طور خودسرانه اقدام به افزایش نرخ کرایه کرده اند.</p>
      <p>اگرچه برخی هنوز با نرخ جدید، سوخت باک خودروهایشان را پر نکرده اند، اما گویا تبعات این مسئله، روی خود را به گروهی از اصناف دیگر و نه تنها تاکسی ها نشان داده است. به عنوان مثال قیمت میوه ها از سوی صاحبان وانت های فروش میوه ۲ برابر شده و این در حالی است که تابلوی قیمت فروش میوه ها بر روی وانت بارها هنوز همان قیمت قبلی است.</p>
      <p>به گزاش ایسنا، امروز جلسه تنظیم بازار استان برای بررسی وضعیت اصناف کردستان برگزار شد که در پی آن برخی مسئولان حاضر در جلسه نیز از تخلف برخی واحدهای صنفی خبر می‌دادند و تاکیدها نیز بر افزایش نظارت و بازرسی ها بود.</p>
      <p>
        <b>افزایش قیمت بنزین نباید بر افزایش قیمت کالاها تاثیرگذار باشد</b>
      </p>
      <p>دره وزمی، رییس سازمان صنعت و معدن و تجارت استان کردستان، در این جلسه با اعلام اینکه از این تاریخ به بعد جلسات تنظیم بازار با هدف کنترل و بازرسی بیشتر بر بازار به صورت یک روز در میان برگزار می شود، اظهار کرد: گران شدن قیمت بنزین هیچ گونه تاثیر مستقیمی بر افزایش قیمت کالاهای اساسی ندارد و کنترل و تحقق این مهم وظیفه همفکری تمامی دستگاه های مرتبط است.</p>
      <p>وی افزود: سازمان صنعت و معدن و تجارت کردستان برای برقراری ثبات و آرامش در بازار و پرهیز از هرگونه افزایش قیمت کالایی، اکیپ های بازرسی را از روز جمعه ۲۵ آبان ماه به صورت دو شیفته در بازار مستقر کرده است.</p>
      <p>دره وزمی بیان کرد: تا کنون هیچ گونه افزایش قیمت کالایی و خدماتی نداشته ایم و با تخلفات و افزایش خودسرانه قیمت ها برخورد خواهد شد و مردم باید هر گونه تخلف را به سامانه ۱۲۵ اطلاع دهند.</p>
      <p>وی تاکید کرد: پرونده های تشکیل شده در واحدهای صنفی باید در اسرع وقت به اداره تعزیرات حکومتی ارسال و برای متخلفان ظرف ۲۴ ساعت رای صادر شود تا تاثیرگزاری نظارت ها و بازرسی ها برای مردم ملموس باشد.</p>
      <p>رییس سازمان صمت کردستان، در ادامه تخلف و گرانفروشی در زمینه دارو، آژانس و کرایه تاکسی، افزایش قیمت کود و سایر موارد ثبت شده در سازمان صمت را مورد بررسی قرار داد و مصوب کرد: که هیچ داروخانه ای نباید دارو را بیشتر از قیمت روی جلد آن به فروش برساند.</p>
      <p>
        <b>شارژ سهمیه ناوگان حمل و نقل از اول آذرماه با حفظ سهمیه آبان ماه</b>
      </p>
      <p>البرز حسینی، مدیرکل اداره راهداری استان کردستان، در ادامه این جلسه با اعلام اینکه تا کنون هیچ گونه توقفی در ناوگان حمل و نقل استان در پی گرانی بنزین صورت نگرفته است، اظهار کرد: سهمیه ناوگان عمومی بین شهری تعیین نشده بود که بر اساس پیگیری ها در این زمینه، سهمیه ناوگان عمومی برون شهری ۷۵۰ لیتر و برای دوگانه سوز بین شهری نیز ۴۵۰ لیتر در نظر گرفته شده که تا کنون این میزان در کارت های سوخت اعمال نشده است و ناوگان ها از سوخت آزاد سه هزار تومانی استفاده می کنند.</p>
      <p>وی اعلام کرد: سهمیه ناوگان حمل و نقل استان از اول آذرماه با حفظ سهمیه آبان ماه آن ها شارژ می شود.</p>
      <p>
        <b>هیچ گونه افزایش نرخ تاکسی در کردستان صورت نگرفته است</b>
      </p>
      <p>حشمت الله صیدی، شهردار سنندج در ادامه این جلسه گفت: در ارتباط با تاکسی ها تا کنون هیچ گونه افزایش نرخی نداشته ایم و با تخلفات در این زمینه برخورد می شود.</p>
      <p>وی اظهار کرد: ظرف دو ماه باید آژانس های مجوز دار در سامانه "اصناف ایرانیان" ثبت نام کرده و پیمایشی صورت گیرد تا با مشخص کردن میزان مصرف بنزین آن ها، سهمیه بنزین آژانس ها تعیین شود.</p>
      <p>شهردار سنندج افزود: ثبت نام در این سامانه نباید موجب ثبت نام عده ای اضافه و جدید بشود، بلکه ثبت نام آژانس های موجود و پیمایش آن ها باید با دقت و نظارت بیشتری صورت گیرد.</p>
      <p>وی افزایش قیمت کرایه تاکسی را با توجه به تعداد زیاد تاکسی ها در سنندج نسبت به سایر شهرها منطقی ذکر و بیان کرد: این موضوع باید با کار کارشناسی صورت گیرد و ما فعلا تابع قوانین کشوری هستیم.</p>
      <p><b>جلال شریعتی رییس شورای شهر سنندج، در ادامه این جلسه گفت:</b> تصمیمات باید بر اساس واقعیت ها باشد و اگر بخواهیم تاکسی ها با روال عادی خود کار کنند باید بر اساس نیاز و واقعیت جامعه قیمت ها تعیین شود.</p>
      <p>وی با تاکید بر افزایش کارشناسانه قیمت کرایه تاکسی در سنندج افزود: در غیر این صورت افزایش خودسرانه قیمت ها در این راستا ادامه خواهد داشت و موجب سوء استفاده سودجیان در این زمینه نیز می شود.</p>
      <p> <b>نجیم حسینی، مدیرکل تعزیرات حکومتی استان کردستان در ادامه گفت: </b>خودروهایی که سهمیه دریافت می کنند، نباید اقدام به فروش آن کنند، چرا که سهمیه بنزین متعلق به فرد نیست بلکه آن ها مؤضف اند که در قبال دریافت سهمیه خود به مردم خدمات ارائه دهند و پرونده های تعزیرات حکومتی نباید به خاطر عرضه خارج از شبکه سوخت افزایش یابد.</p>
      <p>وی تاکید کرد: تاکسی ها نباید در پارکینک ها متوقف شوند و سهمیه هایشان در سطح بازار به قیمت بالاتر به فروش برسد و این نیازمند کنترل و مدیریت دستگاه های مرتبط است.</p>
      <p>مدیرکل تعزیرات حکومتی استان کردستان، در رابطه با گرانفروشی برخی از داروخانه های سطح شهر سنندج عنوان کرد: متاسفانه جعبه های تولید شده در برابر تولید داروها بیشتر بوده است و زمانی که قیمت دارو افزایش می یابد، از همان جعبه های قبلی که قیمت های قبلی بر روی آن درج شده است استفاده می شود و این امر موجب تشویش اذهان عمومی شده است که باید ساماندهی شود.</p>
      <p>وی با تاکید بر افزایش لزوم اطلاع رسانی در زمنیه افزایش نیافتن قیمت کالاها در بازار خاطرنشان کرد: پیشنهاد می شود اصناف و اتحادیه های مختلف، با نصب بنر در نقاط اصلی و پرتردد شهر به مردم در این زمینه اطلاع رسانی کنند.</p>
      <p><b>فرزاد سردارزاده رییس اداره نضار و بازرسی سازمان صنعت، معدن و تجارت کردستان در ادامه گفت: </b>سیستم نظارت و بازرسی سازمان صمت با تشدید در نظارت های خود در قالب گشت های مشترک نظارت و بازرسی، ۵۶۲ بازرسی، انجام داده است که از این تعداد ۳۰ مورد پرونده تخلفات تشکیل شده و ۳۸ مورد نیز در دست بررسی است.</p>
      <p>وی افزود: ستادخبری سازمان صنعت، معدن و تجارت به صورت آنلاین آماده پاسخگویی به شهرندان است و در این راستا گزارش های وصول شده در رابطه با آژآنس های بین شهری و برون شهری در دست بررسی است.</p>
      <p><b>محمودی نماینده شرکت های پخش دارو در استان، </b>از فعالیت ۶۰ شرکت پخش دارو در سطح استان خبر داد و گفت: قیمت های دارو، قیمت های سه گانه و مصوب است که به صورت خودسرانه افزایش نمی یابد.</p>
      <p>وی افزود: در بحث ناوگان توزیع دارو بنزین نیسان ها به مشکل برخواهد خورد که باید ساماندهی شود.</p>
      <p>
        <b>روستاها، آسیب پذیرتر از قبل می شوند</b>
      </p>
      <p>مدیرکل تعاون روستایی استان کردستان، با بیان اینکه بر اساس شاخص های مرکز آمار، در کردستان تورم روستایی نسبت به تورم شهری بیشتر است گفت: نبود خورده فروشی در روستاها، تحمیل کرایه بار مضاعف کالاها به خاطر فاصله شهر از روستا و نبود نظارت کافی در روستاها دلایل موثر بر افزایش تورم کالاها در روستاها است، لذا با گران شدن بنزین روستاها آسیب پذیرتر خواهند شد.</p>
      <p>وی اظهار کرد: سهمیه روستاها در تقسیم بندی کالاهای اساسی باید افزایش یابد و شرکت های پخش نیز کالاهای بیشتری به فروشگاه های خورده فروشی روستاها تحویل دهند، چرا که در این شرایط تردد بین روستا و شهر کاهش می یابد و روستاییان کالاها را در داخل روستاها خریداری خواهند کرد.</p>
      <p>انتهای پیام</p>
    </article>
  </body>
</html>