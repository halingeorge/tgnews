<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/ukraine/268335.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-18T11:27:00+00:00"/>
    <meta property="og:title" content="Медіагрупи хочуть заробляти на &quot;тарілках&quot; і готують кодування сигналу"/>
    <meta property="og:description" content="До Національної ради почастішали звернення громадян про запровадження провідними медіагрупами Inter Media Group (телеканали «Інтер», «Enter-фільм», «Піксель», К1, К2, «Мега», НТН, Zoom), StarLightMedia (телеканали ICTV, СТБ, Новий канал, М1, М2, ОЦЕ), «Медіагрупа Україна», (телеканали «Україна», НЛО, «Індиго», «Донбас» тощо); «1+1 Media» (телеканали «1+1», «2+2», ТЕТ, ПлюсПлюс, «Бігуді», УНІАН ТБ) кодування супутникових програм."/>
  </head>
  <body>
    <article>
      <h1>Медіагрупи хочуть заробляти на "тарілках" і готують кодування сигналу</h1>
      <address>
        <time datetime="2019-11-18T11:27:00+00:00">18 Nov 2019, 11:27</time>
      </address>
      <p>
        <b>До Національної ради почастішали звернення громадян про запровадження провідними медіагрупами Inter Media Group (телеканали «Інтер», «Enter-фільм», «Піксель», К1, К2, «Мега», НТН, Zoom), StarLightMedia (телеканали ICTV, СТБ, Новий канал, М1, М2, ОЦЕ), «Медіагрупа Україна», (телеканали «Україна», НЛО, «Індиго», «Донбас» тощо); «1+1 Media» (телеканали «1+1», «2+2», ТЕТ, ПлюсПлюс, «Бігуді», УНІАН ТБ) кодування супутникових програм.</b>
      </p>
      <p>Про це на своїй сторінці у соцмережі Фейсбук наголошує представниця Національної ради з питань телебачення і радіомовлення України у Чернігівській області Ірина Сенченко.<br/>Регуляторний орган вкотре наголошує, що попри свої застереження щодо ймовірності послаблення рівня інформаційної безпеки України українські медіагрупи все ж спільно вирішили запроваджувати європейську практику кодування супутникового сигналу і таким чином посилити захист своїх авторських прав на телевізійний продукт, що, на їх думку, сприятиме боротьбі з піратством, а також розвитку ринку платного телебачення.<br/>Задля цього у 2020 році медіагрупи планують закодувати свій сигнал та передати права на супутникову ретрансляцію до провайдерів програмної послуги ТОВ «Віжн ТВ» (VIASAT) та ТОВ «Екстра-ТВ» (XТRA TV).<br/>"<i>Зазначаємо, що для перегляду близько 20 супутникових програм чотирьох провідних медіагруп України, необхідно буде вносити абонентську плату вказаним вище провайдерам програмної послуги.<br/>У разі, якщо телеглядач використовує ефірний цифровий прийом (DVB-T2) або переглядає телевізійні програми за допомогою провайдерів програмної послуги, які надають послуги кабельного (аналогового та цифрового) телебачення, в т. ч. IPTV, то вищенаведені зміни його не стосуватимуться. Просимо глядачів програм супутникового мовлення заздалегідь врахувати зазначені обставини та звертатися за додатковою інформацією безпосередньо до провайдерів програмної послуги: ТОВ «Віжн ТВ» (VIASAT), ТОВ «Екстра-ТВ» (XТRA TV)</i>", - додає Ірина Сенченко.</p>
    </article>
  </body>
</html>