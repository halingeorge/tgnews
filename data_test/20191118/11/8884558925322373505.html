<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/zemljevid-tveganj-na-potovanjih-slovenija-med-najb"/>
    <meta property="og:site_name" content="Primorske novice"/>
    <meta property="article:published_time" content="2019-11-18T11:32:13+00:00"/>
    <meta property="og:title" content="Zemljevid tveganj na potovanjih: Slovenija med najbolj varnimi državami"/>
    <meta property="og:description" content="Na svetovnem spletu so objavili zemljevid tveganj na potovanjih za leto 2020, ki razkriva, katere države sveta so najnevarnejše ali najvarnejše, ko gre za varnost, zdravstvo in prometno varnost. Najnevarnejše države so med drugim Libija, Somalija, Afganistan in Venezuela, najvarnejše pa Finska, Norveška in Islandija ter tudi Slovenija."/>
  </head>
  <body>
    <article>
      <h1>Zemljevid tveganj na potovanjih: Slovenija med najbolj varnimi državami</h1>
      <address><time datetime="2019-11-18T11:32:13+00:00">18 Nov 2019, 11:32</time> by <a rel="author">STA</a></address>
      <p>
        <b>Na svetovnem spletu so objavili zemljevid tveganj na potovanjih za leto 2020, ki razkriva, katere države sveta so najnevarnejše ali najvarnejše, ko gre za varnost, zdravstvo in prometno varnost. Najnevarnejše države so med drugim Libija, Somalija, Afganistan in Venezuela, najvarnejše pa Finska, Norveška in Islandija ter tudi Slovenija.</b>
      </p>
      <figure>
        <img src="https://static.primorske.si/foto/highres/gnweb/720149_251-piran.jpg"/>
        <figcaption>Piran je priljubljena destinacija turistov. Foto: Alenka Penjak</figcaption>
      </figure>
      <p><b>SINGAPUR</b> &gt; Zemljevid je pripravila mednarodna organizacija za zdravstveno in potovalno varnost International SOS.</p>
      <p>Ko gre za varnost, so glede na objavljen zemljevid najmanj varne države Afganistan, Sirija, Jemen, Irak in nekateri deli Nigerije. Med državami, ki predstavljajo največje tveganje, ko gre za zdravje, so Gvineja, Sierra Leone, Liberija, Jemen in Severna Koreja. Glede prometne varnosti so najnevarnejše države Belize, Dominikanska republika in Savdska Arabija.</p>
      <p>Libija in Somalija sta se skupaj z Afganistanom in Venezuelo odrezali slabo v vseh treh kategorijah.</p>
      <p>Na drugi strani so Norveška, Finska in Islandija z najnižjim tveganjem, ko gre za zdravstvene težave, varnost in varnost na cesti, kar pomeni, da so najvarnejše. Sledita jim še Švedska in Grenlandija.</p>
      <p>Ko gre za zdravje, je med najvarnejšimi večina evropskih držav, poleg njih pa še Kanada, ZDA, Nove Zelandija, Avstralija, Južna Koreja in Japonska.</p>
      <p>Države, kjer je tveganje z varnostnega vidika neznatno, so Norveška, Grenlandija, Finska, Islandija, Švica in Slovenija.</p>
      <p>Kar zadeva prometno varnost, je nizko tveganje v večini evropskih držav ter na Japonskem, v Avstraliji in na Novi Zelandiji.</p>
      <p>Zemljevid je dostopen na povezavi <a href="https://www.travelriskmap.com/#/planner/locations">https://www.travelriskmap.com/#/planner/locations</a>.</p>
    </article>
  </body>
</html>