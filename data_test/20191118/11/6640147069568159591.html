<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/disney-plus-a-poche-ore-dal-lancio-diversi-account-hackerati-e-compravendita-abbonamenti-sui-forum/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T11:20:00+00:00"/>
    <meta property="og:title" content="Disney Plus, a poche ore dal lancio diversi account hackerati e compravendita abbonamenti sui forum | Tom's Hardware"/>
    <meta property="og:description" content="Diversi abbonati di Disney Plus, la piattaforma streaming video a pagamento, a distanza di ore dal lancio sarebbero stati oggetto di hacking degli account."/>
  </head>
  <body>
    <article>
      <h1>Disney Plus, a poche ore dal lancio diversi account hackerati e compravendita abbonamenti sui forum | Tom's Hardware</h1>
      <address>
        <time datetime="2019-11-18T11:20:00+00:00">18 Nov 2019, 11:20</time>
      </address>
      <p>Negli Stati Uniti, a neanche una settimana dal lancio di <a href="https://www.tomshw.it/culturapop/disney-plus-come-funziona/">Disney+</a>, si è registrato un proliferare di furti di account. In pratica, secondo un’inchiesta di <a href="https://www.zdnet.com/article/thousands-of-hacked-disney-accounts-are-already-for-sale-on-hacking-forums/">Zdnet</a> in collaborazione con Andrei Barysevich , CEO e co-fondatore di Gemini Advisory, diversi utenti (si suppone migliaia) si sono ritrovati con l’accesso hackerato. A stretto giro su forum specializzati è iniziata la <b>compravendita di abbonamenti a prezzi stracciati</b> – da 3 dollari a 13 dollari – o gratuiti, invece dei canonici 6,99 dollari.</p>
      <p>Non è ancora chiaro quante siano realmente le vittime (Disney non ha commentato), anche se i dati parlano di più di 10 milioni di abbonati in 24 ore fra Nord America e Paesi Bassi. La questione di fondo è che non si sarebbe trattato di un problema tecnico o una debolezza della piattaforma streaming di Disney, bensì verosimilmente una leggerezza perpetrata dagli utenti.</p>
      <figure>
        <img src="https://www.tomshw.it/images/images/2019/04/disney-28435.768x432.jpg"/>
      </figure>
      <p>In pratica diversi clienti una volta abbonati al servizio, che per altro riconosce una settimana di prova gratuita, <b>avrebbero impiegato login e password già segnalati nei numerosi database online</b> sottratti in questi anni a diverse piattaforme digitali. Ad esempio <a href="https://www.tomshw.it/altro/password-checkup-sbarca-sullaccount-google-usatelo-immediatamente-per-evitare-rischi/">Google</a>, e non solo, mette a disposizione un sistema che controlla le password salvate e le confronta con i lunghi elenchi di account <i>leak</i> rilevati online dalle società di cybersicurezza. Insomma, enormi database che gli hacker sfruttano per attacchi brute-force. Non si escludono comunque anche attacchi mirati <b>via keylogging o malware</b>. Tutto questo ha consentito a malintenzionati di accedere agli account, disconnettere ogni dispositivo registrato e cambiare le password dei legittimi proprietari.</p>
      <p>A tutti gli effetti gli utenti avrebbero dovuto affidarsi a login e password diverse rispetto a quelle già impiegate su altre piattaforme, ma è anche vero che <b>Disney avrebbe potuto attivare fin dall’inizio l’autenticazione a due fattori</b>. Quella che prevede ad esempio la notifica su smartphone di un codice che deve essere inserito sulla piattaforma insieme alle proprie normali credenziali.</p>
      <p>Certo ha stupito non poco che il 12 novembre a distanza da un paio d’ore dall’inaugurazione del servizio fossero già disponibili sui forum account trafugati, ma è pur vero che tutte le piattaforme streaming a pagamento sono soggette allo stesso problema.</p>
    </article>
  </body>
</html>