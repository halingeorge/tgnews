<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/lukshenko-ide-u-prezydenty-i-zminuje-konstytutsiju/30278249.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T11:25:52+00:00"/>
    <meta property="og:title" content="Довічний президент? Лукашенко заявив, що знову піде в президенти та змінить Конституцію"/>
    <meta property="og:description" content="Генеральна репетиція виборів президента 2020 року фактично відбулася під час голосування 17 листопада, коли жодний опозиціонер до парламенту Білорусі не пройшов"/>
  </head>
  <body>
    <article>
      <h1>Довічний президент? Лукашенко заявив, що знову піде в президенти та змінить Конституцію</h1>
      <address><time datetime="2019-11-18T11:25:52+00:00">18 Nov 2019, 11:25</time> by <a rel="author" href="https://www.radiosvoboda.org/author/%D0%B2%D0%B0%D0%BB%D0%B5%D1%80%D1%96%D0%B9-%D0%BA%D0%B0%D0%BB%D0%B8%D0%BD%D0%BE%D0%B2%D1%81%D1%8C%D0%BA%D0%B8%D0%B9/uqupm" target="_blank">Валерій Калиновський</a></address>
      <p>
        <b>Олександр Лукашенко, який править Білоруссю понад 25 років, довше, ніж будь-який інший лідер у Європі, заявив, що 2020 року висуне свою кандидатуру на шостий президентський строк. Після цього він не виключає змін у Конституції Білорусі, пропозиції вже розглядаються у його адміністрації та Конституційному суді. У неділю, 17 листопада, у Білорусі відбулися парламентські вибори, саме цей парламент мав би розглядати зміни до Конституції. Згідно з попередніми результатами, до нижньої палати парламенту не пройшов жоден опозиційний кандидат. Попередні підсумки голосування опублікувала 18 листопада Центральна виборча комісія Білорусі.</b>
      </p>
      <p>Під час голосування 17 листопада на виборчій дільниці у Мінську <b>Олександру Лукашенку</b> поставили запитання, чи має намір він балотуватися на президентських виборах, які мають відбутися в Білорусі у 2020 році.</p>
      <aside>Якщо люди мене не підтримають на якихось виборах, я на них не ображуся<cite>Олександр Лукашенко</cite></aside>
      <p>«Я відповів на це питання давно. Якщо люди мене не підтримають на якихось виборах, я на них не ображуся. Я вже попрацював пристойну кількість років. Це ви думайте, висуватися мені на цих виборах чи ні. Якщо ви цінуєте стабільність, розвиток нашої держави, суверенітет, ось цю політику, яка є, – ви самі повинні прийти і сказати: «Ти здоровий?» Здоровий. «Балотуйся, будь ласка», – відповів Лукашенко.</p>
      <figure>
        <img src="https://gdb.rferl.org/CD695343-B9F5-4562-9E1E-6F4A93E4EC39_r1.jpg"/>
        <figcaption>Олександр Лукашенко 17 листопада 2019 року на виборчій дільниці у Мінську.</figcaption>
      </figure>
      <p>Яким чином Лукашенко має намір дізнатися, чи хоче народ Білорусі знову бачити його президентом? Що значить «ви повинні мене просити»? Він, судячи з усього, має намір рухатися до нового терміну старим перевіреним методом, шляхом фальсифікацій.</p>
      <aside>Я обіцяю, що синіми пальцями за крісло триматися не буду. Повірте, це не зовсім м'яке крісло<cite>Олександр Лукашенко</cite></aside>
      <p>«А я свою кандидатуру запропоную на цих виборах. Але якщо я буду відчувати, що ви категорично проти, звичайно, я буду переживати, але тим не менше, ви повинні мою кандидатуру відкинути на виборах. І я обіцяю, що синіми пальцями за крісло триматися не буду. Повірте, це не зовсім м’яке крісло», – сказав Лукашенко.</p>
      <h3>Виборча машина працює на Лукашенка</h3>
      <p>Вибори президента в Білорусі заплановані на літній період, коли більшість активних людей перебуває у відпустці, пройдуть вони максимально непомітно, вважають спостерігачі. «Кінець серпня – крайній термін. Влітку ці вибори пройдуть», – сказав сам Лукашенко.</p>
      <figure>
        <img src="https://gdb.rferl.org/7B7652A0-91CB-4275-8ECE-7018A2358C5E_r1.jpg"/>
        <figcaption>Буфет і концерт на виборчій дільниці, де голосував Олександр Лукашенко, 17 листопада 2019 року</figcaption>
      </figure>
      <p>У намірах Олександра Лукашенка зберегти владу ніхто особливо не сумнівався, але кожного разу він тримав паузу перед виборами, щоб заявити про свою чергову участь у них. Реальної конкуренції в умовах створеної в Білорусі адміністративної системи авторитарного типу Лукашенкові немає, виборчі комісії працюють фактично під керівництвом владної вертикалі та видають бажаний результат.</p>
      <p>Опозиція звинувачує владу у масштабних фальсифікаціях та спотворенні підсумків голосування, але нічого зробити не може. Генеральна репетиція виборів президента 2020 року фактично відбулася під час <a href="https://www.radiosvoboda.org/a/30277750.html">голосування 17 листопада</a>, коли жодний опозиціонер до парламенту Білорусі не пройшов.</p>
      <figure>
        <img src="https://gdb.rferl.org/6DD2E4A7-B12F-4544-B5B0-F7E1DEAD1D8E_cx29_cy2_cw71_r1.jpg"/>
        <figcaption>Олександр Класковський</figcaption>
      </figure>
      <p>Перемогти Лукашенко у 2020 році буде складно вважає мінський політолог Олександр Класковський.</p>
      <p>«Лукашенко призначає вибори практично на мертвий сезон, на кінець липня-початок серпня, коли люди роз'їдуться у відпустки, студенти – на канікули. Немає можливості масово мобілізувати студентів, вести агітацію. Але, мабуть, Лукашенкові це і не потрібно. Мертвий сезон для влади – це навіть добре», – говорить експерт.</p>
      <p>Класковський пояснює, що в умовах, коли економічна ситуація в країні погіршується, наростає конфлікт з Москвою, Лукашенку треба провести кампанію максимально тихо і непомітно.</p>
      <p>«Де-факто влада в активності громадян необхідності не бачить, явку вони частково забезпечать адміністративним ресурсів, а частково, як впевнені критики режиму, просто намалюють потрібні цифри в протоколах. Тому як цьогорічні парламентські вибори, мляві і анемічні, такі і президентські вибори вигідні білоруському керівництву в теперішніх непростих внутрішніх і зовнішніх умовах», – зауважує політолог.</p>
      <h3>Завадити може лише економіка</h3>
      <p>Проблема для Лукашенка може постати не в політичних конкурентах, а в економічних негараздах. Економічна ситуація в Білорусі погіршується. ВВП в 2019 році зросте за прогнозами на 1,1%, заробітні плати знижуються. На це у Лукашенка теж є відповідь:</p>
      <aside>Ми небагаті не тому що Лукашенко поганий, а тому, що ми ще погано іноді працюємо<cite>Олександр Лукашенко</cite></aside>
      <p>«Ми небагаті не тому що Лукашенко поганий, а тому, що ми ще погано іноді працюємо. І у нас немає того, що є в Росії та інших країнах. Ми своє багатство, як кажуть в народі, самі з мозоля своїми руками створюємо».</p>
      <p>Проблеми Лукашенкові може створити також Росія, яка намагається дотиснути його на предмет «повної інтеграції», приєднати у якесь конфедеративне об’єднання, щоб дати змогу Володимиру Путіну балотуватися на своїх виборах у 2014 році. Тому Росія наразі і знижує дотаційну підтримку офіційного Мінська. Але Лукашенко поки що тримає удар Кремля, він готовий до поступок Росії у економіці, але не в політиці, та заявляє про себе як захисника суверенітету Білорусі. На 8 грудня запланована його «інтеграційна зустріч» з Путіним, обговорення союзних перспектив.</p>
      <h3>За прикладом Назарбаєва</h3>
      <p>Олександр Лукашенко також анонсував прийдешні зміни в Конституцію Білорусі.</p>
      <aside>Ми можемо переходити до нового етапу<cite>Олександр Лукашенко</cite></aside>
      <p>«Не буду вдаватися в подробиці, але елементи нової Конституції з точки зору Конституційного суду мені представлені. Я подивився і вирішив, що нам можна на підставі пропозицій, ми можемо переходити до нового етапу. На другому етапі буде сформовано групу фахівців, які спробують вже написати цю Конституцію, і в такому сирому вигляді представити президентові. А третій етап – це, швидше за все, обговорення в суспільстві», – також заявив Лукашенко 17 листопада на виборчій дільниці.</p>
      <p>Ніхто крім нього наразі достеменно не знає, які зміни Конституції очікуються, але спостерігачі у Білорусі добре розуміють, що це може бути не запропоновано не для демократизації, а для збереження Лукашенком та його оточенням влади вже після виборів 2020 року. Зразком тут може послужити приклад <b>Нурсултана Назарбаєв</b>а, якій відійшов від президентських повноважень, але залишив контроль за Казахстаном.</p>
    </article>
  </body>
</html>