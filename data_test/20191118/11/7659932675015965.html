<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1997006/d%C3%BCnyan%C4%B1n-t%C3%BCm-%C3%BClkelerini-gezen-en-gen%C3%A7-ki%C5%9Fiden-5-seyahat-t%C3%BCyosu-%C3%BC%C3%A7-g%C3%BCn-kural%C4%B1n%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-18T11:15:00+00:00"/>
    <meta property="og:title" content="Dünyanın tüm ülkelerini gezen en genç kişiden 5 seyahat tüyosu: Üç gün kuralını uygulayın"/>
    <meta property="og:description" content="Henüz 21 yaşında dünyadaki 196 ülkenin tamamını gezerek her ülkeye seyahat etmiş en genç kişi unvanı alan Lexie Alford, gezginler için 5 seyahat tüyosu verdi. Ailesi seyahat acentesi sahibi Alford gezilerine çocuk yaşta başladı ve 18 yaşına geldiğind"/>
  </head>
  <body>
    <article>
      <h1>Dünyanın tüm ülkelerini gezen en genç kişiden 5 seyahat tüyosu: Üç gün kuralını uygulayın</h1>
      <address>
        <time datetime="2019-11-18T11:15:00+00:00">18 Nov 2019, 11:15</time>
      </address>
      <p>Henüz 21 yaşında dünyadaki 196 ülkenin tamamını gezerek her ülkeye seyahat etmiş en genç kişi unvanı alan Lexie Alford, gezginler için 5 seyahat tüyosu verdi.<br/><br/>Ailesi seyahat acentesi sahibi Alford gezilerine çocuk yaşta başladı ve 18 yaşına geldiğinde 72 ülkeyi görme şansını yakalamıştı.<br/><br/>Bu nedenle dünya rekoru kırmaya karar verdi. Seyahat danışmanı olarak çalışarak yolculuklarını kendi finanse eden Alford ara sıra sponsorluk anlaşmaları da yaptı.<br/><br/>Alford, tecrübelerini bloğunda paylaşırken bir yandan da bir kitap üzerinde çalışıyor.<br/><br/>ABD’nin Kaliforniya eyaletinde yer alan Nevada City’de yaşayan Alford, uçakla her yıl 200-250 bin mil yol katediyor. Seyahatlerinde sık sık tren ve otobüsleri de tercih ediyor.<br/><br/>Independent Türkçe'de yer alan South China Morning Post kaynaklı habere göre, Alford’un gezginlere özel seyahat tüyolarından 5'i şöyle:<br/><br/><b>1. Yeni bir ülkeye seyahat ediyorsanız yola çıkmadan önce göndermeniz gereken bir e-posta var</b><br/><br/>Otelinize e-posta gönderip havaalanından otele taksinin ortalama ne kadar tutacağını sorun. Bu basit e-postayı göndermek yıllar içinde yüzlerce dolar tasarruf etmemi sağladı. Çünkü böylece taksi şoförlerinin şişirilmiş taksi ücretleri ve sabitlenmiş taksi metreleri kullanmasından kurtulmuş oldum.<br/><br/>Eğer otele vardıysanız ve taksi metre inanılmaz yüksek bir ücret gösteriyorsa ödeme yapmayı reddedin. Otele girip yardım isteyin. Eğer bu işe yaramazsa polisi aramalarını söyleyin. Bunu derseniz, şoför pes edecektir.<br/><br/><b>2. El bagajı izniniz muhtemelen düşündüğünüzden daha cömert</b><br/><br/>Ben yalnızca el bagajıyla seyahat ediyorum. Bazı havayollarının daha sıkı kuralları olabiliyor ve el bagajlarınızı tartabiliyorlar.<br/><br/>Yunanistan’ın Zakintos adasındayken check-in’de huysuz bir görevli vardı ve hem el bagajımı hem sırt çantamı tartmıştı. Ben her zaman sınırı aşarım çünkü yanımda dizüstü bilgisayarım, fotoğraf makinem ve drone’um oluyor.<br/><br/>Toplamda 5 kilo fazlaydı. Giyebildiğim kadar kıyafetimi üzerime giydim. Sonra yolun karşısındaki bir mağazadan ucuz bir spor çantası alıp içine eşyalarımı yerleştirdim. El bagajınızla birlikte bir alışveriş çantası eşdeğerinde çanta getirebilirsiniz.<br/><br/><b>3. Tek parça giysi her şeyden daha kullanışlıdır</b><br/><br/>Kadınlar için bu hafif, uzun kollu bir gömlektir. Eğer ihtiyacınız varsa hafif bir ceket de alabilirsiniz.<br/><br/>Şort giyiyorsanız ve daha muhafazakar bir ülkede kendinizi rahatsız hissediyorsanız ceketinizi belinize bağlayabilirsiniz.<br/><br/><b>4 – Uzun seyahatlerde üç gün kuralını uygulayın</b><br/><br/>Genellikle aynı şehrin aynı otel odasında en az üç gün kalma kuralını uygularım. Bunun birkaç sebebi var. Birincisi çamaşır yıkamak zorunda kalacaksınız ve bu üç gün sürebilir. İlk gün çamaşırhane bulmak için, ikinci gün çamaşırları yıkamak için (çünkü çamaşırhaneyi bulduğunuzda açık olmayabilir) ve üçüncü günse çamaşırları toplamak için gerekir.<br/><br/>Eğer pek çok yeri hızla geziyorsanız bitkin düşebilirsiniz. Her hafta üç günlük bir durak, size mola şansı verir. Çanta hazırlayıp boşaltmanın yorucu olduğu çok az kişinin aklına gelir. Ama gerçekten yorucudur.<br/><br/><b>5. Ziyaret ettiğiniz her yerden bir hatıra almak isterseniz işte size hafif bir seçenek</b><br/><br/>Her gittiğim yerden bir miktar yerel para alırım. Her ülkeden toplanmış yerel paralarla dolu bir duvarım var. Hong Kong dolarının gerçekten ilginç renkleri var. Kosta Rika para biriminin ise vahşi yaşamı tasviri çok güzel.</p>
    </article>
  </body>
</html>