<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://llegim.ara.cat/actualitat/Laura-Rosel-directora-ARA-Llibres_0_2346365423.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T11:11:00+00:00"/>
    <meta property="og:title" content="Laura Rosel, nova directora d'ARA Llibres"/>
    <meta property="og:description" content="Es tracta d’un lloc de nova creació que contribuirà a consolidar l'editorial"/>
  </head>
  <body>
    <article>
      <h1>Laura Rosel, nova directora d'ARA Llibres</h1>
      <h2>Es tracta d’un lloc de nova creació que contribuirà a consolidar l'editorial</h2>
      <address><time datetime="2019-11-18T11:11:00+00:00">18 Nov 2019, 11:11</time> by <a rel="author">ARA</a></address>
      <p>La periodista i col·laboradora de l'ARA Laura Rosel és la nova directora de l'editorial Ara Llibres, segons informa l'editorial en un comunicat. El fitxatge de Rosel obeeix a l'objectiu de l'empresa de vetllar "per la qualitat dels continguts". "Es tracta d’un lloc de nova creació que contribuirà a consolidar Ara Llibres com l’editorial de no ficció líder en català", diu també el comunicat. La incorporació de nous membres com Rosel perpetua l'objectiu de "seguir obrint nous camins i fer propostes editorials que estiguin al centre del debat públic, que generin opinió, que plantegin preguntes o que aportin solucions, i que abasten el màxim d'interès possible", diu l'editorial en el comunicat.</p>
      <p>Pel que fa l'organigrama existent, Joan Carles Girbés continuarà al capdavant de la direcció editorial dels segells editorials de Som, que inclouen Amsterdam en ficció; Ara Llibres en no-ficció; i la Bernat Metge en l’àmbit dels clàssics.</p>
      <p>Laura Rosel (Sabadell, 1980) va ser editora d’informatius a Ràdio Sabadell des del 2003 fins al 2007, any en què es va incorporar com a editora i presentadora de diversos programes a RAC1 i 8TV. El 2018 va presentar el programa de TV3 <i>Preguntes freqüents</i>. Des d'aquesta tardor copresenta el programa <i>Catalunya nit </i>de Catalunya Ràdio.</p>
    </article>
  </body>
</html>