<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/kereskedelem/1875039-1875039/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T11:05:00+00:00"/>
    <meta property="og:title" content="Megnőtt a Kínából Európába tartó tehervonatok száma"/>
    <meta property="og:description" content="A konténervonatok 16 kínai városból érkeztek azzal a céllal, hogy rakományukkal nyugat felé hagyhassák el az országot."/>
  </head>
  <body>
    <article>
      <h1>Megnőtt a Kínából Európába tartó tehervonatok száma</h1>
      <address><time datetime="2019-11-18T11:05:00+00:00">18 Nov 2019, 11:05</time> by <a rel="author">MTI</a></address>
      <p>Az év első tíz hónapjában a tavalyinak másfélszeresére nőtt a Kínából Európába tartó tehervonat szerelvények száma.</p>
      <p>A kínai Hszinua hírügynökség beszámolója alapján</p>
      <aside>az idei első tíz hónapban 5743 Európába tartó tehervonat szerelvényt, az egy évvel korábbinál 53 százalékkal többet kezelt az északnyugat-kínai Hszincsiang-Ujgur Autonóm Terület vámhatósága Ürümcsiben, a tartomány fővárosában.</aside>
      <p>Az első tíz hónapban kezelt szerelvények száma így már a tavalyi teljes évi 4386-os szerelvényszámot is 31 százalékkal múlja felül.</p>
      <figure>
        <img src="https://www.vg.hu/wp-content/uploads/2019/11/0357971814881819361571.jpg"/>
        <figcaption>Fotó: AFP</figcaption>
      </figure>
      <p>A konténervonatok 16 kínai városból érkeztek Ürümcsibe azzal a céllal, hogy rakományukkal nyugat felé hagyhassák el az országot. A szárazföldi „Új Selyemút” logisztikai központjává vált Ürümcsibe nyugatról érkező tehervonatok többsége pedig Németországból, Lengyelországból, Üzbegisztánból és Kazahsztánból indult útnak.</p>
      <p>A Kínából nyugatra tartó szerelvények már egyre nagyobb arányban teszik meg a visszautat is áruval megrakva. Miközben 2014-ben még 10 százalék volt az Európából árucikkekkel megrakva Kínába visszatérő szerelvények aránya, 2018-ra ez már 73 százalékra nőtt. A szerelvények vámkezelésének átlagos időigénye pedig ezalatt 24 óráról 14 órára csökkent.</p>
    </article>
  </body>
</html>