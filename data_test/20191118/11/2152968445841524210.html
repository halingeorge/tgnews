<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/18/driazgi-mejdu-pekin-i-vashington-za-iujnokitaisko-more.429962"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T11:22:00+00:00"/>
    <meta property="og:title" content="Дрязги между Пекин и Вашингтон за Южнокитайско море"/>
    <meta property="og:description" content="Китай предупреди САЩ да не &quot;показва мускули&quot; в района | Dnes.bg"/>
  </head>
  <body>
    <article>
      <h1>Дрязги между Пекин и Вашингтон за Южнокитайско море</h1>
      <h2>Китай предупреди САЩ да не "показва мускули" в района</h2>
      <address><time datetime="2019-11-18T11:22:00+00:00">18 Nov 2019, 11:22</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Китай призова въоръжените сили на САЩ "да престанат да показват мускули" в Южнокитайско море и да не прибавят "нови неясноти" около Тайван, предадоха Ройтерс и Асошиейтед прес.</p>
      <p>Изявлението на китайския министър на отбраната Вей Фънхъ е било направено на среща с шефа на Пентагона Марк Еспър в Банкок, ден след като Еспър публично обвини Пекин, че "все повече прибягва до натиск и сплашване за постигане на стратегическите си цели" в региона.</p>
      <p>На срещата на закрити врата в рамките на форум на министри на отбраната в Банкок Вей е призовал Еспър "да престане да "показва мускули" в Южнокитайско море и да не предизвиква и ескалира напрежението в Южнокитайско море", каза говорител на китайското министерство на отбраната.</p>
      <p>"Споразумяхме се да продължим разговорите и да контактуваме редовно. Продължаваме да отбелязваме напредък по редица въпроси", каза Еспър след срещата.</p>
      <p>Китай има претенции към почти цялата богата на енергийни ресурси акватория на Южнокитайско море, където е разположил военни постове на изкуствени острови. Бруней, Малайзия, Филипините, Тайван и Виетнам обаче също имат претенции за различни райони на морето.</p>
      <p>ВМС на САЩ редовно дразнят Китай с операции, които наричат операции "за свободата на мореплаването", с кораби, които преминават близо до заети от Китай острови в Южнокитайско море.</p>
      <p>В отговор на въпрос към Вей какво Китай би искал от САЩ да променят в поведението си и дали това включва спирането на операциите "за свобода на мореплаването", говорителят на китайското министерство на отбраната отвърна: "Призоваваме САЩ да престанат да се намесват в Южнокитайско море и да спрат военната провокация в Южнокитайско море."</p>
      <p>Вей и Еспър са обсъдили и деликатния въпрос с Тайван, който Китай възприема като своя бунтовна провинция.</p>
      <p>Вей е подчертал пред Еспър, че Китай "няма да търпи никакви инциденти за независимост на Тайван" и че Пекин не приема никакви официални или военни контакти с Тайван.</p>
      <p>Вчера Китай изпрати първия си самолетоносач - "Ляонин", с придружаващи военни кораби в Южнокитайско море за тестове и участие в учения. Корабната група премина през Тайванския проток, което Тайван определи като сплашване и обяви, че е изпратил самолети и кораби да следят отблизо движението на китайските съдове, предаде Франс прес.</p>
      <p>Вторият китайски самолетоносач, който още не е влязъл официално във въоръжение, също мина вчера през Тайванския проток. Според китайските ВМС той изпълнява "научноизследователски тестове и рутинни тренировки".<br/> </p>
    </article>
  </body>
</html>