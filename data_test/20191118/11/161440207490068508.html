<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/18/una-famiglia-rossoblu-il-commento-di-enrico-pilia-4-954041.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T11:40:28+00:00"/>
    <meta property="og:title" content="Una famiglia rossoblù: il commento di Enrico Pilia"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">dalla prima pagina</h6>
      <h1>Una famiglia rossoblù: il commento di Enrico Pilia</h1>
      <h2>La sosta ha fermato una corsa che ha del clamoroso, ma niente paura, anche domenica sera le sensazioni saranno forti</h2>
      <address>
        <time datetime="2019-11-18T11:40:28+00:00">18 Nov 2019, 11:40</time>
      </address>
      <p>In ottime mani. Il Cagliari non ha investito solo sulla squadra, con una robusta iniezione di talento, esperienza e qualità in un organico già buono. Quello che pochissimi vedono, e che abbiamo (ri)scoperto l'altra sera in redazione, è lo straordinario lavoro che c'è dietro la partita, a riflettori spenti, con un team di specialisti che cura tutto. Il Cagliari è di Rolando Maran, sostenuto da uno staff che lo segue, lo aiuta, gli dà consigli e opinioni supportate da tecnologia, esperienza, tatto.</p>
      <p>E da un profondo studio sul campo, su altri campi, al video, un aggiornarsi continuo grazie a una fame che - lo dice la classifica - aumenta con i successi. Oggi, nelle pagine sportive, il resoconto di un Forum che ha portato in redazione l'allenatore e i suoi otto collaboratori, dal vice Maraner fino al figlio di Rolando, Gianluca, giovane collaboratore che cura perfino le riprese con il drone e l'elaborazione dei dati.</p>
      <p>Dite la verità, in tanti avete avuto voglia, oggi, di godervi il Cagliari, il campionato, le emozioni a due colori, il rosso e il blu. La sosta ha fermato una corsa che ha del clamoroso, ma niente paura, anche domenica sera le sensazioni saranno forti. A Lecce, il Cagliari troverà una sorta di famiglia rossoblù: i portieri Gabriel e Vigorito, il difensore Rossettini, i centrocampisti Marco Mancosu (cagliaritano, capitano dei giallorossi), Tachtsidis e Tabanelli, il fantasista Farias, colonia importante fra rimpianti, ricordi e meteore. Sarà durissima, ma la squadra potrà contare su un'armata di tifosi che si prepara a volare avvolta nella bandiera del Cagliari. Sì, tornano i charter, segnale di un miracolo che continua.</p>
      <p>
        <b>Enrico Pilia</b>
      </p>
    </article>
  </body>
</html>