<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827074.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T11:59:00+00:00"/>
    <meta property="og:title" content="توافق مسکو و آنکارا بر سر خروج ترکیه از تل تمر سوریه"/>
    <meta property="og:description" content="به گزارش فارس، شبه‌نظامیان کُرد موسوم به «نیروهای دموکراتیک سوریه» -موسوم به قسد- حصول توافق بین روسیه و ترکیه بر سر سوریه را تأیید کردند."/>
  </head>
  <body>
    <article>
      <h1>توافق مسکو و آنکارا بر سر خروج ترکیه از تل تمر سوریه</h1>
      <address>
        <time datetime="2019-11-18T11:59:00+00:00">18 Nov 2019, 11:59</time>
      </address>
      <p>شبه‌نظامیان کُرد موسوم به «نیروهای دموکراتیک سوریه» تأیید کردند که ترکیه و روسیه بر سر شهرک تل تمر و مسیر بین‌المللی «M-۴» به توافق رسیدند و نیروهای ترکیه‌ای باید از این مناطق خارج شوند.</p>
      <p>به گزارش فارس، شبه‌نظامیان کُرد موسوم به «نیروهای دموکراتیک سوریه» -موسوم به قسد- حصول توافق بین روسیه و ترکیه بر سر سوریه را تأیید کردند.</p>
      <p>یکی از فرماندهان قسد که خواست نامش فاش نشود، به روزنامه «الوطن» سوریه گفت که این توافق پس از چند روز مذاکره بین نظامیان روس و ترکیه‌ای حاصل شده و «در خصوص مناطق استقرار ارتش سوریه، نیروهای قسد و ارتش اشغالگر ترکیه و مزدورانش، ابتکار عمل را از دست واشنگتن گرفت».</p>
      <p>وی تصریح کرد، بر اساس این توافق، «تمامی طرف‌ها باید از اطراف تل تمر خارج شوند؛ به گونه‌ای که ارتش ترکیه و شبه‌نظامیان آن به سمت مرزهای اداری رأس العین خواهند رفت. قسد در نزدیکی روستای السوده حد فاصل تل تمر و رأس العین مستقر خواهد شد، مشروط به اینکه اطراف بزرگره حلب-الحسکه موسوم به «M-4» را که از منطقه تل تمر عبور می‌کند، به فاصله سه کیلومتر تخلیه کند تا زمینه برای تسلط ارتش سوریه بر این مسیر به سمت الحسکه و بقیه مناطق خود از الطبقه در استان رقه تا شهر الحسکه فراهم شود؛ منطقه‌ای که نیروهای قسد و ارتش اشغالگر ترکیه و مزدورانش به صورت مشترک بر آن تسلط دارند و ارتش سوریه نیز در مرحله بعد، به آنها اضافه خواهد شد».</p>
      <p>این منبع کُرد خاطرنشان کرد، بندهای این توافق از دو روز دیگر، با توقف درگیری در اطراف تل تمر به صورت تدریجی اجرایی خواهد شد و بر اساس آن، نیروهای ترکیه‌ای باید از روستاهای تحت تسلط خود در شمال تل تمر خارج شوند.</p>
      <p>وی همچنین گفت: «نیروهای "آسایش" وابسته به قسد در تل تمر باقی خواهند ماند، مشروط به اینکه قسد امروز یا فردا از روستاهای المناخ، القاسمیة، العریشة، المحمودیة، باب الخیر، خربة جمو، عبوش تا روستاهای لیلان، الأهراس و المناجیر خارج شود و ارتش [سوریه] و پلیس نظامی روسیه جایگزین آنان شود تا هر بهانه‌ای از نظام ترکیه برای تداوم تجاوز خود به این منطقه سلب شود».</p>
      <p>این منبع کُرد در پایان خاطر نشان کرد که ترکیه این توافق را به اطلاع عناصر تروریست وابسته به خود رسانده است و این عناصر مجبورند که به صورت کامل آن را اجرایی کنند.</p>
      <p>پیش از این نیز روسیه و ترکیه در شهر سوچی به توافقی دست یافتند. این توافق ده‌بندی بر تعهد طرفین به تمامیت ارضی و حاکمیت سوریه، تضمین امنیت ملی ترکیه، اقدام مشترک درباره گروه‌های جدایی‌طلب و مقابله با تروریسم تأکید دارد.</p>
    </article>
  </body>
</html>