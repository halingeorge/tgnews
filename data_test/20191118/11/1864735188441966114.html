<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/economia/manovra-economica-emendamenti-5-stelle-1.4893626"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T11:51:15+00:00"/>
    <meta property="og:title" content="Manovra, dai profilattici agevolati alla plastic tax. Valanga di emendamenti"/>
    <meta property="og:description" content="Ecco le principali proposte di modifica firmate dalla maggioranza: anche il reddito di cittadinanza nel mirino. Il Pd vuole ridurre la plastic tax, Italia Viva abolirla"/>
  </head>
  <body>
    <article>
      <h1>Manovra, dai profilattici agevolati alla plastic tax. Valanga di emendamenti</h1>
      <h2>Ecco le principali proposte di modifica firmate dalla maggioranza: anche il reddito di cittadinanza nel mirino. Il Pd vuole ridurre la plastic tax, Italia Viva abolirla</h2>
      <address><time datetime="2019-11-18T11:51:15+00:00">18 Nov 2019, 11:51</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4893687.1574077875!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Plastic tax nel mirino degli emendamenti (Ansa)</figcaption>
      </figure>
      <p>Roma, 18 novembre 2019 - Sarà battaglia a colpi di <b>emendamenti </b>sulla <b>manovra economica 2020</b>. Solo <b>400 </b>son quelli a firma <b>Movimento 5 Stelle</b>, ben <b>900 dal Pd</b> e circa 230 da Italia Viva, sommati anche a quelli di Leu le proposte della maggioranza arrivano a 1.700 su un totale di 4.500 emendamenti. I pacchetti verranno depositati in commissione Bilancio al Senato e, se approvati, potrebbero cambiare volto alla legge di Bilancio. Vediamo i principali.</p>
      <h3>Plastic Tax</h3>
      <p>Bersagliata la<b> plastic tax</b>: i grillini chiedono di escludere dalla nuova imposta i prodotti <b>monouso </b>in plastica <b>biodegradabile </b>o quelli che contengono almeno il 25% o il 50% di <b>plastica riciclata</b> ma anche di esentare tutti i dispositivi sanitari monouso - non solo le siringhe, già contemplate nella bozza di legge - e di ridurre al 5% l'imposizione sulla cancelleria di plastica (come le penne).</p>
      <p>Tra le proposte di modifica anche quella di introdurre il<b> vuoto a rendere</b> non solo per il vetro ma anche per i contenitori di plastica (di acqua e bibite, saponi, detersivi, shampoo, e pure per le lattine), una <b>detrazione fino a 1000 euro </b>per chi installa a casa i <b>filtri per l'acqua</b> (e 5mila per chi li mette in bar e ristoranti), un <b>ecobonus </b>per alberghi e <b>strutture ricettive 'eco-sostenibili'</b>, e un programma 'Mangiaplastica' con incentivi ai Comuni che installano ecocompattatori.</p>
      <p>E mentre <b>Italia Viva </b>chiede di cancellare la plastic tax in toto, Il <b>Pd</b> propone di abbassare il balzello da un euro a 80 centesimi al chilo. Anche i dem vogliono esentare dalla tassa prodotti realizzati con materiale riciclato. Si legge nell'emendamento che la <b>plastic tax </b>non dovrebbe essere applicata "per i prodotti e manufatti realizzati, per almeno il 60 per cento nel 2020, il 70 per cento nel 2021 e l'80 per cento nel 2022, in plastica riciclata". Il Pd chiede poi che rientrino nella categoria dei prodotti "Macsi", ovvero i 'manufatti in plastica con singolo impiego" soggetti all'imposta, quelli realizzati "in misura prevalente" di materie plastiche, e non tutti quelli con un impiego "anche parziale".</p>
      <h3>Le microtasse</h3>
      <p>Per<b> Italia Viva</b> le microtasse non devono esserci. Presentati emendamenti, quindi, anche per l'abolizione della<b> sugar tax</b>. Imposta sulle bevande con zuccheri aggiunti che il Pd, invece, chiede di alleggerire, portandola da 10 a 8 euro a ettolitro e da 0,25 euro a 0,20 euro per chilogrammo, per i prodotti da diluire. Nell'emendamento dei dem, a firma <b>Andrea Marcucci</b>, si chiede anche di far slittare l'imposta al primo febbraio. L'intervento ridurrebbe gli incassi previsti dalla "sugar tax" di circa 68 milioni nel 2020.</p>
      <h3>Profilattici e assorbenti</h3>
      <p>I 5 Stelle chiedono anche l'Iva agevolata per gli <b>assorbenti</b>, al 5%, ma solo se completamente <b>biodegradabili</b>. Imposta sul valore aggiunto agevolata al 10%, invece, per i <b>profilattici "maschili e femminili",</b> una misura che costerebbe circa 50 milioni di euro. E sugli assorbenti anche<b> Italia Viva</b> chiede l'Iva più leggera, tramite la cosiddetta "Tampon tax".</p>
      <h3>Italia Viva: abolire Quota 100</h3>
      <p>Come annunciato, <b>Italia Viva</b> ha presentato un emendamento per l'<b>abolizione di Quota 100</b>. Eliminare la misura sulle pensioni, insieme alla revisione della spesa, secondo Renzi e i suoi consentirebbe di risparmiare risorse da utilizzare in provvedimenti per la scuola (es: fondi per le specializzazioni e per i dottorati di ricerca), per il dissesto idrogeologico, per le donne, per l'ambiente ("bonus verde" per le ristrutturazioni energetiche), partite Iva (ripristino dei voucher lavoro) e povertà. "Vorrei rassicurare tutti che<b> Quota 100 non si tocca</b>. Il Movimento l'ha difesa una volta e lo farà di nuovo". Lo afferma in un post su Facebook il ministro e capo politico del<b> M5s Luigi Di Maio</b>.</p>
      <h3>Imu per la Chiesa</h3>
      <p>Nel pacchetto pentastellato anche un emendameno sulla<b> Chiesa cattolica</b>: paghi l'<b>Imu </b>sui suoi immobili adibiti a bar, ristoranti, alberghi e anche sugli ospedali, si chiede nel provvedimento firmato da Elio Lannutti. La proposta prevede anche che la Chiesa saldi <b>gli arretrati tra il 2006 e il 2012. </b></p>
      <h3>Auto aziendali</h3>
      <p>E poi i mezzi aziendali: un emendamento alla legge di Bilancio dei pentastellati prevede che la<a href="https://www.quotidiano.net/economia/manovra-2020-auto-aziendali-1.4863110"> <b>stretta sui parchi auto</b></a> sia applicata solo<b> sui contratti </b>che saranno<b> stipulati dal 1 gennaio 2020</b> così da permettere alle aziende di impostare un ricambio con veicoli ibridi o elettrici senza incidere pesantemente su quelli già̀ noleggiati precedentemente. Italia Viva, invece, presenta una proposta di modifica per l'eliminazione della tassa.</p>
      <h3>Reddito di cittadinanza </h3>
      <p>Lo stesso <b>reddito di cittadinanza</b>, cavallo di battaglia grillino nella scorsa manovra, è oggetto di ripensamenti. Una richiesta di modifica dei pentastellati prevede un incentivo ad accettare anche lavori di breve durata o con redditi "marginali". L'emendamento in questione introduce poi la "sospensione" del beneficio, anziché la decadenza, in caso di variazioni del reddito dovute a occupazione con lavoro subordinato, sospensione prevista per la durata del contratto. Se il lavoro si protrae oltre la fine dell'anno in cui è iniziato resta la decadenza.</p>
      <p>Una proposta di modifica riguarda poi i <b>risparmiatori </b>e prevede due mesi in più per presentare domanda di indennizzo al <b>Fondo per il rimborso </b>(Fir), con il termine che slitterebbe dal 18 febbraio al 18 aprile 2020. L'emendamento include anche altri ritocchi per l'accesso al Fondo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/politica/ius-soli-m5s-pd-1.4893076"/>
      </related>
    </article>
  </body>
</html>