<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640470/%D9%85%D8%B4%DA%A9%D9%84-%D9%86%D8%A8%D9%88%D8%AF%D9%86-%D9%88%DB%8C%D9%84%D9%85%D9%88%D8%AA%D8%B3-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%B3%D8%AA-%D8%B4%D8%AC%D8%A7%D8%B9%DB%8C-%D8%AF%D8%B1-%D9%84%DB%8C%DA%AF-%D8%A8%D8%B1%D8%AA%D8%B1-%D9%87%D9%85-%D8%A8%D8%A7%D8%B2%DB%8C-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T11:33:00+00:00"/>
    <meta property="og:title" content="مشکل، نبودن ویلموتس در ایران است/ شجاعی در لیگ برتر هم بازی نمی‌کند"/>
    <meta property="og:description" content="سرمربی پیشین تیم ملی فوتبال ایران گفت: باید به سرمربی جدید تیم ملی فرصت داده شود اما مشکل این است که مارک ویلموتس اصلاً‌ در ایران نیست."/>
  </head>
  <body>
    <article>
      <h1>
        <a href="https://www.bultannews.com/fa/news/640470/%D9%85%D8%B4%DA%A9%D9%84-%D9%86%D8%A8%D9%88%D8%AF%D9%86-%D9%88%DB%8C%D9%84%D9%85%D9%88%D8%AA%D8%B3-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%B3%D8%AA-%D8%B4%D8%AC%D8%A7%D8%B9%DB%8C-%D8%AF%D8%B1-%D9%84%DB%8C%DA%AF-%D8%A8%D8%B1%D8%AA%D8%B1-%D9%87%D9%85-%D8%A8%D8%A7%D8%B2%DB%8C-%D9%86%D9%85%DB%8C%E2%80%8C%DA%A9%D9%86%D8%AF">مشکل، نبودن ویلموتس در ایران است/ شجاعی در لیگ برتر هم بازی نمی‌کند</a>
      </h1>
      <h2>سرمربی پیشین تیم ملی فوتبال ایران گفت: باید به سرمربی جدید تیم ملی فرصت داده شود اما مشکل این است که مارک ویلموتس اصلاً‌ در ایران نیست.</h2>
      <address><time datetime="2019-11-18T11:33:00+00:00">18 Nov 2019, 11:33</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، عباس چمنیان درباره شکست تیم ملی فوتبال ایران مقابل عراق اظهار داشت: چیزی که در دو بازی قبلی مقابل بحرین و عراق دیده شد و تیم را با قبل متفاوت کرده بود, آماده نبودن تیم ملی از لحاظ روانی برای این دو بازی حساس بود، یعنی علاوه بر اینکه در این دو بازی از لحاظ فنی بازنده بودیم از لحاظ روانی نیز بازی را باختیم. مشخصاً تیم برای این دو مسابقه توسط سرمربی و عوامل تیم به‌خوبی آماده نشده و این اختلاف سطح انگیزشی در بازی با عراق و بحرین مشهود بود.</p>
      <p>وی ادامه داد: در بازی بحرین می‌دانستیم که جنگ روانی ایجاد خواهد شد و آنها شیوه‌های روانی خاصی را با توجه به شناختی که از تیم ملی ایران و بازیکنان ما دارند, به‌کار بستند. بحرینی‌ها مثل همیشه مقابل ایران جنگ روانی ایجاد کردند و به‌دنبال این بودند که با این مسائل ضعف فنی‌شان را بپوشانند. در دیدار با عراق هم مشخص بود که بازیکنان حریف انگیزه بالایی خواهند داشت اما بازیکنان ما برای این بازی که کاملاً حساس و سرنوشت‌ساز بود, اصلاً از لحاظ روانی آماده نبودند. بازیکنان ایران روحیه پرخاشگرانه داشتند و عدم تسلط به مسائل روانی بین آنها کاملاً مشهود بود.</p>
      <p>سرمربی پیشین تیم نوجوانان ایران با اشاره به عملکرد فنی تیم ملی در این بازی‌ها خاطرنشان کرد: در بحث فنی مشخص است که تفکرات ویلموتس با کی‌روش متفاوت است و انتظار می‌رود که در شیوه بازی تیم تغییر داده شود. در فوتبال روز دنیا تیم‌ها علاوه بر تمرکز روی بحث تهاجمی, باید برای مسائل دفاعی نیز برنامه‌ریزی کنند اما در تیم ملی بین خطوط توازن برقرار نیست و این موضوع باعث می‌شود در بازی‌ها دچار مشکل شویم. با این وضعیت استرس بالا می‌رود و اعتماد به نفس پایین می‌آید و اشتباهات زیاد می‌شود. در این بازی‌ها توانایی خاصی در دفاع نداشتیم, بنابراین به تیمی تبدیل شدیم که نه دفاع خوبی دارد و نه خط حمله خوبی.</p>
      <p>چمنیان با بیان اینکه «ویلموتس در ارنج و تعویض‌ها هنوز شناخت کافی ندارد» عنوان کرد: اشتباهی که برخی ممکن است مرتکب شوند این است که 4 سال دوم تیم ملی در زمان کی‌روش را با سال نخست حضور ویلموتس مقایسه کنند. کی‌روش 8 سال در ایران بود و در 4 سال دوم فرصت خیلی خوبی برای پوست‌اندازی در تیم ملی و اجرای برنامه‌های تدافعی‌اش داشت و این با شروع کار ویلموتس قابل مقایسه نیست. مقایسه این دو اکنون اشتباه است و منطقی نیست. باید به ویلموتس فرصت داده شود اما مشکل دیگر این است که او اصلاً‌ در ایران نیست که شناخت بیشتری پیدا کند. ویلموتس باید احساس تعهد کاری بیشتری برای مسئولیت سنگینی که دارد، داشته باشد. او باید بداند تیمی دارد که در رده اول آسیا بوده و همه تیم‌ها از آن ترس دارند.</p>
      <p>کارشناس فوتبال ایران تصریح کرد: باید مشکلاتی که در ترکیب و تاکتیک وجود دارد برطرف شود. ویلموتس می‌تواند با حضور بیشتر در ایران بازیکنان را با اهداف و ایده‌هایش آشنا کند. نمی‌شود بدون فرصت کافی تیمی را که تفکرات تدافعی داشته یک‌شبه تهاجمی کرد. پوست‌اندازی و تغییر رویه بین کی‌روش و ویلموتس باعث شده تیم ملی دچار مشکل شود. امیدوارم با توجه به اینکه تا فروردین ماه زمان داریم در دور برگشت مسابقات انتخابی مقدماتی جام جهانی پوست‌اندازی خوبی انجام و تیم با برگزاری بازی‌های تدارکاتی آماده صعود شود. من خیلی خوشبین هستم که این اتفاق رخ دهد و تیم ملی به مرحله بعد صعود کند.</p>
      <p>چمنیان با اشاره به اینکه تیم ملی مقابل بحرین و عراق سردرگم و بلاتکلیف بود, یادآور شد: در نیمه دوم بازی با عراق که نیمه مربیان است هیچ نشانی از راهبردی که بین دو نیمه صورت گرفته شده باشد و مشکلات نیمه اول را حل کند, دیده نشد، علاوه بر این در ترکیب تیم ملی یکی, دو نفر باید تغییر کنند. باید بپذیریم سن مسعود شجاعی بالا رفته و این بازیکن در لیگ برتر نیز برای تیمش کامل بازی نمی‌کند. در دیدار جنگنده‌ای مثل بازی با عراق انتخاب شجاعی در وسط زمین اشتباه بود و می‌توانست زودتر تعویض شود، علاوه بر این بازیکنانی مانند علیرضا جهانبخش و یکی دو بازیکن دیگر می‌توانند به تیم کمک کنند که دعوت نمی‌شوند, هرچند باید به نظر و تصمیمات سرمربی احترام گزارده شود.</p>
    </article>
  </body>
</html>