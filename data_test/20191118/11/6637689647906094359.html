<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/zhytelka-sumshchyny-vtratyla-37-tysyach-poviryvshy-psevdobankiru"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-18T11:59:00+00:00"/>
    <meta property="og:title" content="Жителька Сумщини втратила 37 тисяч, повіривши псевдобанкіру"/>
    <meta property="og:description" content="До Охтирського відділу поліції з заявою про шахрайство звернулась 41-річна місцева жінка. Вона розповіла, що їй учора на мобільний зателефонував невідомий, який представився працівником банку, і повідомив, що з її банківської картки хтось намагається зняти гроші. Аби відмінити здійснення цієї операції, він запропонував заблокувати банківську карту. Жінка, звичайно, погодилась, і виконала всі інструкції невідомого «благодійника». А вже наступного дня виявила, що її номер мобільного заблокований."/>
  </head>
  <body>
    <article>
      <h1>Жителька Сумщини втратила 37 тисяч, повіривши псевдобанкіру</h1>
      <address>
        <time datetime="2019-11-18T11:59:00+00:00">18 Nov 2019, 11:59</time>
      </address>
      <p>До Охтирського відділу поліції з заявою про шахрайство звернулась 41-річна місцева жінка. Вона розповіла, що їй учора на мобільний зателефонував невідомий, який представився працівником банку, і повідомив, що з її банківської картки хтось намагається зняти гроші. Аби відмінити здійснення цієї операції, він запропонував заблокувати банківську карту. Жінка, звичайно, погодилась, і виконала всі інструкції невідомого «благодійника». А вже наступного дня виявила, що її номер мобільного заблокований. Запідозривши, що це якимось чином пов‘язано з учорашніми банківськими операціями, вона звернулась до банківської установи, в якій обслуговується. І там дізналася, що стала жертвою шахраїв, які зняли з її банківського рахунку майже 37000 гривень.</p>
      <p>По даному факту слідчі відкрили кримінальне провадження за ч.1 ст. 190 «Шахрайство» Кримінального кодексу України та ведуть пошуки зловмисника.</p>
      <p>Працівники поліції знову звертаються з засторогою до жителів та гостей Сумщини: не довіряйте незнайомим телефонним співбесідникам, ким би вони не представлялись – вашими родичами, працівниками житлово-комунальних, фінансових чи владних установ. За жодних обставин не називайте їм номери, пін- та cvv-коди своїх карток, не розповідайте відомості щодо свого місця проживання, роботи, доходів чи статків родини. Пам’ятайте, працівники банківських установ не будуть вирішувати подібні питання у телефонному режимі, - для цього вас запросять підійти до найближчої філії банку зі своїми установчими документами, повідомляє Відділ комунікації поліції Сумської області.</p>
    </article>
  </body>
</html>