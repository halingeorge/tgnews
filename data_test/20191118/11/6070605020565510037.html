<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Digues-Barcelona-complices-violencia-masclista_0_2346365421.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T11:50:12+00:00"/>
    <meta property="og:title" content="&quot;Digues el que penses&quot;: Barcelona assenyala els homes per lluitar contra la violència masclista"/>
    <meta property="og:description" content="L'Ajuntament posarà en marxa un servei telefònic d'atenció 24 hores per a les víctimes"/>
  </head>
  <body>
    <article>
      <h1>"Digues el que penses": Barcelona assenyala els homes per lluitar contra la violència masclista</h1>
      <h2>L'Ajuntament posarà en marxa un servei telefònic d'atenció 24 hores per a les víctimes</h2>
      <address>
        <time datetime="2019-11-18T11:50:12+00:00">18 Nov 2019, 11:50</time>
      </address>
      <p>L'Ajuntament de Barcelona ha posat els homes en el focus per fer front a la violència masclista. Els demana que trenquin el silenci, que no en siguin còmplices. La nova campanya municipal que es llançarà coincidint amb el Dia Internacional per a l'Eliminació de la Violència contra les Dones, el 25-N, els demana que diguin el que pensen i que no callin davant dels atacs a les dones. Així, en una sèrie de vídeos es reprodueixen situacions quotidianes, com un noi que, de nit, increpa una noia per preguntant-li per què va sola i dient-li que està convençut que ell seria més bona companyia. En un dels dos possibles finals del vídeo, l'amic li retreu l'actitud i li deixa clar que ha espantat la noia; en l'altre, calla i es converteix en còmplice de la situació.<i> El present és feminista</i> és l'eslògan de la campanya que ha presentat avui la tinent d'alcalde de Drets Socials, Laura Pérez. La responsable municipal ha demanat als homes que assumeixin un "rol actiu" en la lluita contra les violències masclistes. Sobretot, tenint en compte que a Barcelona el 57,7% de les dones asseguren haver-ne patit i que el 20% de les barcelonines han sigut víctima d'algun tipus de violència sexual greu.</p>
      <p>El consistori ha aprofitat la presentació de la campanya per avançar que està desenvolupant la mesura de govern per fer de Barcelona una ciutat lliure de violència masclista, que és la que regirà l'actuació municipal dels pròxims quatre anys, i que el govern vol que compti amb el màxim consens possible. <a href="https://www.ara.cat/politica/Colau-planteja-atendre-violencia-masclista_0_2234776633.html">Com va avançar l'ara alcaldessa Ada Colau durant la campanya</a>, un dels punts forts de l'estratègia és la posada en marxa d'un servei d'atenció 24 hores per a les possibles víctimes per donar-los una resposta urgent en el camp psicològic i social i per redirigir-les als serveis específics. A més, també es vol desenvolupar un protocol d'actuació concret per al transport públic, en la línia del que es va fer el mandat passat en el sector de l'oci nocturn, ja que la majoria d'usuàries són dones i que el 42% diuen haver patit tocaments sexuals en aquest àmbit. <a href="https://www.ara.cat/societat/Nitbus-metropolitans-parades-intermedies-menors_0_1966003569.html">També es treballarà per ampliar el programa pilot de parades a demanda del bus nocturn.</a></p>
      <p>El consistori també vol ampliar la col·laboració amb els comerços per difondre missatges contra la violència masclista i intensificar la campanya que ja va començar als locals d'oci nocturn. Actualment, hi ha 36 locals al protocol d'actuació <a href="https://www.ara.cat/societat/No-Barcelona-implicacio-clients-lassetjament_0_1966003527.html">'No callem'</a>, i ara es treballarà en estands mòbils per poder-los portar a les zones d'oci que es consideri. Hi haurà actuacions a les escoles, enfocades a promoure una educació sexual afectiva, i un programa específic per combatre les violències a les xarxes socials. </p>
      <p>El govern municipal de comuns i socialistes deixa clar que aquesta lluita és un dels eixos bàsics de la seva agenda, i remarca que ha doblat el pressupost que s'hi destinava, que ara arriba als 12,38 milions d'euros, mentre que el 2015 era d'uns cinc milions.</p>
    </article>
  </body>
</html>