<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827064.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T11:25:00+00:00"/>
    <meta property="og:title" content="اسلامی: رفتار درستی با اقلیم خودمان نداشتیم"/>
    <meta property="og:description" content="به گزارش مهر، محمد اسلامی وزیر راه و شهرسازی در ششمین کنفرانس بین المللی منطقه ای تغییر اقلیم گفت: حساس بودن به موضوع تغییر اقلیم موضوع حائز اهمیتی است که شرایط امروز زندگی ما را دستخوش خود کرده است."/>
  </head>
  <body>
    <article>
      <h1>اسلامی: رفتار درستی با اقلیم خودمان نداشتیم</h1>
      <address>
        <time datetime="2019-11-18T11:25:00+00:00">18 Nov 2019, 11:25</time>
      </address>
      <p>وزیر راه و شهرسازی گفت: با اقلیم خودمان درست رفتار نکردیم و ناهنجاری های زیست محیطی روز افزون شد.</p>
      <p>به گزارش مهر، محمد اسلامی وزیر راه و شهرسازی در ششمین کنفرانس بین المللی منطقه ای تغییر اقلیم گفت: حساس بودن به موضوع تغییر اقلیم موضوع حائز اهمیتی است که شرایط امروز زندگی ما را دستخوش خود کرده است.</p>
      <p>اسلامی افزود: یافته های ما و دستاوردهایی که از قرون و اعصار گذشته داشته ایم نشان از بلوغ و نگاه حکیمانه ای است که وجود داشته  و همواره در این اقلیم خشک و نیمه خشک مردم ما سکونتگاه های خود را با حداکثر کردن ظرفیت اقلیم ساخته اند.</p>
      <p>وی ادامه داد: تا جایی که توانستیم آن دستاوردها و شیوه زندگی و کسب و کار را نوسازی کنیم توانستیم این سنت حسنه و این دستاوردها را حفظ کنیم و آنجایی که رفتیم کپی برداری کنیم و از بیرون انتقال فناوری کردیم با اقلیم خودمان درست رفتار نکردیم و ناهنجاری های زیست محیطی روز افزون شد.</p>
      <p>وزیر راه و شهرسازی تصریح کرد: جبرا باید به لحاظ عقلی و تعهد فردی و اجتماعی قطعا به سمت توسعه پایدار حرکت کنیم و از توسعه بی رویه منجر به بی توجهی به اقلیم می شود خودداری کنیم.</p>
      <p>اسلامی افزود: یکی از مواردی که در دستور کار ما بوده خلق مسیرهای تازه هوایی برای کاهش مصرف سوخت و حرکت به سمت بهینه سازی ناوگان حمل و نقل بوده که با شتاب خوبی آغاز شد و همچنین تدوین نظام مقررات ساختمان و مبحث ۱۹ که مربوط به بحث الگوی مصرف انرژی در ساختمان است با اهتمام ویژه ای در وزارت ما دنبال می شود همچنین به کارگیری سوخت کم گوگرد در ناوگان را در دستور کار قرار داده ایم تا بتوانیم از درصدهای مورد الزام تبعیت کنیم، در بحث ناوگان ریلی هم توسعه ناوگان ریلی را در دستور کار داشته ایم و خطوط ریلی را از ۴۷۰۰ کیلومتر به ۱۴ هزار و ۴۰۰ کیلومتر افزایش داده ایم و به همین میزان نزدیک به ۱۵ هزار کیلومتر نیز خطوط ریلی تازه در برنامه داریم تا اکثر راندمان از حداقل انرژی را به دست آوریم و برای رسیدن به محیط زیست پایدار، حمل و نقل خود را به سمت نرم های استاندارد هدایت کنیم.</p>
      <p>وی اظهار داشت: نکته حائز اهمیت دیگر این است که بتوانیم در بحث مربوط به ضوابط مصرف این فرهنگسازی را انجام دهیم و به سهم خودمان در کنار سایر کشورها پایداری محیط زیست را به عنوان تکلیف اخلاقی، میهنی، ملی و دینی مورد توجه قرار دهیم و به آن عمل کنیم.</p>
      <p>وزیر راه و شهرسازی گفت: موضوع دیگر ضوابط شهرسازی است که توجه ویژه ای به آن داریم تا بتوانیم ظرفیت تاب آوری شهرها و سکونتگاه ها را به حداکثر برسانیم و با طرح ریزی شهری همزمان به مسائل زیست محیطی هم توجه کنیم و از همین منظر به سمت شهرسازی هوشمند حرکت می کنیم که بتوانیم ترددها را در شهر به حداقل برسانیم و بتوانیم مراکز تجمعی و کسب و کارها را در کانون های تبادلی شهری جانمایی کنیم و مسافرت درون شهری را به کمترین میزان برسانیم و سرانه های مربوط به زندگی به ویژه پارک ها و فضای سبز را که با نشاط عمومی در ارتباط است گسترش دهیم.</p>
      <p>وی در پایان گفت: امیدواریم با هر چه موثرتر کردن برنامه ها و اقدامات همواره در جهت توسعه پایدار و متوازن گام های موثر برداریم.</p>
    </article>
  </body>
</html>