<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/otomobil/cocuklarla-guvenli-seyahat-etmeleri-icin-10-altin-kural"/>
    <meta property="og:site_name" content="CNN Türk"/>
    <meta property="article:published_time" content="2019-11-18T11:59:42+00:00"/>
    <meta property="og:title" content="Çocuklarla güvenli seyahat etmeleri için 10 altın kural"/>
    <meta property="og:description" content="Yapılan araştırmalara göre üç çocuktan ikisi..."/>
  </head>
  <body>
    <article>
      <h1>Çocuklarla güvenli seyahat etmeleri için 10 altın kural</h1>
      <h2>Yapılan araştırmalara göre üç çocuktan ikisi otomobillerde yanlış şekilde seyahatediyor ve güvenlik ekipmanları doğru kullanılmıyor.</h2>
      <address><time datetime="2019-11-18T11:59:42+00:00">18 Nov 2019, 11:59</time> by <a rel="author">Mehmet Ali Kantarcı</a></address>
      <p><a href="https://www.cnnturk.com/haberleri/ingiltere">İngiltere</a>’de <a href="https://www.cnnturk.com/haberleri/cocuk">çocuk</a> koltuğu konsunda araştırma yapan “Child Seat Safety”nin raporuna göre çocukların üçte ikisi otomobilde doğru veya güvenli bir şekilde <a href="https://www.cnnturk.com/haberleri/seyahat">seyahat</a> etmiyor. Uzmanlara göre sorun sadece çocuk koltuğunun kullanılmaması değil, ebeveynlerin diğer yanlış uygulamaları da kaza anında ciddi sonuçlar doğurabiliyor. 50 km/saatin üzerindeki gerçekleşecek olası bir çarpışmada, koltuktan fırlayan 8 kg’ın üzerindeki bir çocuğun yaşadığı yaralanma üç katlı bir bina yüksekliğinden düşmekle aynı sonuçları doğurabiliyor.</p>
      <p>
        <b>Ülkelerdeki mevzuatlar nasıl?</b>
      </p>
      <p>Çocuk emniyet sistemleri (ÇES) ile ilgili kurallar Avrupa’nın her yerinde son derece benzer, ancak her ülkede küçük değişiklikler bulunabiliyor. <a href="https://www.cnnturk.com/haberleri/ispanya">İspanya</a>'da ÇES 135 cm’den kısa çocuklar için zorunlu. 150 cm’ye kadar da kullanılması tavsiye ediliyor. Araçta arka koltuk olmaması veya koltukların başka çocuklar tarafından kullanılıyor olduğu durumların haricinde daima arka koltuk kullanılmalı. <a href="https://www.cnnturk.com/haberleri/fransa">Fransa</a>'da ÇES 10 yaşından küçük çocuklar için zorunlu. Araçta arka koltuk olmaması veya koltukların başka çocuklar tarafından kullanılıyor olduğu durumların haricinde daima arka koltuk kullanılmalı.İtalya'da ÇES 12 yaşından küçük ve 150 cm’den kısa çocuklar için zorunlu bulunuyor. Almanya'da ÇES 12 yaşından küçük ve 150 cm’den kısa çocuklar için zorunlu, 14 yaşına kadar çocular için tavsiye ediliyor ve arka koltuk kullanılması gerekiyor. <a href="https://www.cnnturk.com/haberleri/turkiye">Türkiye</a>'de ise boyu 150 cm, ağırlığı da 36 kg altında bulunan (12 yaş) çocukların seyahat ettiği araçlar için çocuk koltuğu zorunlu.Yapılan araştırmalar emniyet ekipmanlarının doğru kullanımının ölüm riskini yüzde 75 ve yaralanma riskini yüzde 90 oranında azalttığını ortaya koyuyor. Uzmanlar çocukların araçta güvenli seyahat etmeleri için son derece basit ama bir o kadar da hayati 10 ipucu veriyor.</p>
      <p>
        <b>Boy ve ağırlığa göre çocuk koltuğu kullanın</b>
      </p>
      <p>Araçlarda kullanılması gereken çocuk koltuğunun tipi, sadece çocuğun yaşıyla ilgili değil, daha çok çocuğun boyu ve ağırlığıyla ilgili. Çocukların bedenlerini korumak için tasarlanan çocuk koltuklarının, yaş ve ağırlığa göre seçilip kullanılması son derece önemli. Ayrıca uzun vadede malzemeleri bozulabileceği ve yeterli korumayı sağlamayabileceği için ikinci el koltukları kullanırken dikkatli olunması da gerekiyor. Bununla birlikte, bir kazadan sonra tüm çocuk koltuklarının değiştirilmesi de gerekiyor.</p>
      <figure>
        <img src="https://i2.cnnturk.com/i/cnnturk/75/700x0/5dd28781bf214413ecc1d4df"/>
      </figure>
      <p>
        <b>Çocuklar daima arka koltukta seyahat etmeli</b>
      </p>
      <p>Arka koltuk çocukların seyahat etmeleri için en güvenli yer. Ön yolcu koltuğunda bir çocuk emniyet sistemi bulunsa da, istisnai durumlar haricinde, çocukların seyahati için arka koltukların kullanılması tavsiye ediliyor. Ön koltukta seyahat edilmesi zorunluluğu olması durumunda ise, olası bir kazada çocuklara zarar vermesinin önüne geçmek için hava yastığının devreden çıkarılması öneriliyor.<br/>Çocuk koltuğunu doğru şekilde bağlayın</p>
      <p>Çocuk koltuğunun montaj talimatlarının dikkatli bir şekilde okunması ve her seyahatten önce doğru şekilde bağlanması önemli. Uzmanlar bu konuda en kolay ve kullanışlı yöntemin Isofix olduğunu belirtiyor. Koltuğun emniyet kemerine takılması gerekiyorsa, kemerin üreticinin gösterdiği halkalara doğru şekilde geçirildiğinden emin olunması hayati önem taşıyor.</p>
      <p>
        <b>Emniyet kemeri üzerindeki kayışları sıkın</b>
      </p>
      <p>Emniyet kemerinin kayışlarının genelde çocukların kolları serbest kalabilecek kadar gevşek olması, bir çarpışma durumunda ciddi sonuçlara neden olabilir. Bu nedenle kemer kayışlarının sıkı bir şekilde ve bedene yakın oturacak şekilde sıkılması gerekiyor.</p>
      <p>Mümkün olduğunca çocuğun arkaya bakmasını sağlayın<br/>Olası bir önden çarpışma durumunda, bir bebeğin boynu ileri doğru fırladığında başının ağırlığını destekleyemez. Bu nedenle, 0 ve 0+ Grubu koltuklar sadece arkaya bakacak şekilde konulmalı. 15 aylığa kadar çocuklar için koltuğun arkaya bakması zorunludur, ECE R129 düzenlemesine göre boyu 105 cm’ye kadar olan çocuklar için de bu konumda kalabilir.</p>
      <figure>
        <img src="https://i2.cnnturk.com/i/cnnturk/75/700x0/5dd28789bf214413ecc1d4f0"/>
      </figure>
      <p>
        <b>Kısa seyahatler sırasında istisna yapmayın</b>
      </p>
      <p>Evden okula yapılan yolculuklar riskli davranışların en sık ortaya çıktığı durumlar. Yapılan araştırmalara göre, sürücülerin yüzde 37’si kısa mesafelerde çocuklarını çocuk koltuğuna oturtmadan seyahat ediyor. Uzmanlar, yolculuk süresinin kısalığına bakılmaksızın emniyet tedbirlerinin alınması gerektiğinin altını çiziyor.</p>
      <p>
        <b>Kalın kıyafet veya sırt çantası olmamalı</b>
      </p>
      <p>Yine kısa mesafeli, sadece birkaç dakika sürecek yolculuklarda, çocukların çoğu paltoları veya sırt çantaları üzerilerinde olacak şekilde koltuklarına yerleştiriliyor. Bu da emniyet kemerinin çocuğun bedenini sarmasını önlüyor ve emniyet kemerinin doğru çalışmasını engelleyebiliyor. Kısa bir yolculuğa çıkıyor olsanız da, yola çıktığınız andan itibaren güvenliğin en büyük öncelik olduğunu unutmamanız gerekiyor.</p>
      <p>
        <b>Tüm eşyaları bagaja koyun</b>
      </p>
      <p>Koltuklarda veya arka tablada bırakılan bagajlar veya diğer nesneler ani bir fren veya çarpışma durumunda ölümcül yaralanmalara neden olacak hıza ulaşabilir. Bu nedenle araç içindeki eşyaların mümkün olduğunda bagajda taşınması unutulmamalı.</p>
      <p>
        <b>Örnek olun</b>
      </p>
      <p>Eğitimde olduğu gibi yol güvenliğinde de söylenenlerle yapılan şeyler arasında tutarlılık olması önemli. Emniyet kemerlerini herkesin takması gerekir, eylemler sözlerden daha etkili olduğu için çocuklar da ebeveynlerinin davranışlarını taklit edecektir.</p>
      <p>
        <b>Bir kaza durumunda</b>
      </p>
      <p>Kaza sonrasında mümkün olduğunda, çocukların araçtan koltuklarıyla birlikte çıkarılması da önemli. Ciddi bir yaralanmaya neden olabileceğinden, ani bir tehlike riski olmadığı sürece çocukların koltuklarıyla çıkarılmaları ve taşınması hayati önem arz ediyor.</p>
      <related>
        <h4>ilgili haberler</h4>
        <a href="https://www.cnnturk.com/otomobil/10-turkten-6si-elektrikli-arac-istiyor"/>
        <a href="https://www.cnnturk.com/turkiye/yanginda-iki-cocuk-feci-sekilde-can-verdi"/>
        <a href="https://www.cnnturk.com/magazin/gulsenden-ikinci-cocuk-iddialarina-jet-yanit"/>
      </related>
    </article>
  </body>
</html>