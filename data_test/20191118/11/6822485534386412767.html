<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827059.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T11:07:00+00:00"/>
    <meta property="og:title" content="پیشنهاد جدید جایگاه‌داران به وزارت نفت"/>
    <meta property="og:description" content="به گزارش تسنیم، محمد عطاپور، مشاور عالی انجمن مالکین جایگاه‌های سوخت کشور اظهار داشت: پس از سهمیه‌بندی بنزین تا امروز شاهد کاهش 20درصدی مصرف بنزین در کشور هستیم، ازاین‌رو جایگاه‌های عرضه سوخت با کاهش فروش بنزین مواجه شده‌اند."/>
  </head>
  <body>
    <article>
      <h1>پیشنهاد جدید جایگاه‌داران به وزارت نفت</h1>
      <address>
        <time datetime="2019-11-18T11:07:00+00:00">18 Nov 2019, 11:07</time>
      </address>
      <p>مشاور عالی انجمن مالکین جایگاه‌های سوخت کشور گفت: پیشنهاد جایگاه‌داران این است که بابت مطالبات معوقه خود و تعدیل‌های سال ۹۷، وزارت نفت سوخت به جایگاه‌ها تحویل دهد.</p>
      <p>به گزارش تسنیم، محمد عطاپور، مشاور عالی انجمن مالکین جایگاه‌های سوخت کشور اظهار داشت: پس از سهمیه‌بندی بنزین تا امروز شاهد کاهش 20درصدی مصرف بنزین در کشور هستیم، ازاین‌رو جایگاه‌های عرضه سوخت با کاهش فروش بنزین مواجه شده‌اند.</p>
      <p>وی افزود: صف‌های طولانی که روز گذشته در برخی نقاط کشور در پمپ‌های بنزین به‌وجود آمد، ناشی از دیر رسیدن سوخت به برخی جایگاه‌ها به‌دلیل بارش برف و حواشی شلوغی‌های اخیر بود که اکنون این مشکلات به‌مقدار زیادی برطرف شده، اما استمرار سوخت‌رسانی نیازمند توجه بیشتر از سوی شرکت ملی پخش و مجموعه وزارت نفت است.</p>
      <p>عطاپور با بیان اینکه هنوز تکلیف کارمزدهای سال 98 و تعدیل‌های سال 97 مشخص نشده، گفت: پیش از آغاز سهمیه‌بندی و افزایش نرخ بنزین، جایگاه‌داران با مشکلاتی مواجه بودند که با افزایش نرخ بنزین، در صورتی که به این مشکلات پرداخته و رسیدگی نشود، شاهد افزایش مشکلات خواهیم بود.</p>
      <p>وی ادامه داد: پیشنهاد جایگاه‌داران این است که بابت مطالبات معوقه خود و تعدیل‌های سال 97، وزارت نفت سوخت به جایگاه‌ها تحویل دهد؛ با اجرای این پیشنهاد، مشکلات کاهش خواهد یافت.</p>
    </article>
  </body>
</html>