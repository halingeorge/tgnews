<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33110/manfrotto-collezione-zaini-borse-advanced"/>
    <meta property="og:site_name" content="DDay.it"/>
    <meta property="article:published_time" content="2019-11-18T11:00:00+00:00"/>
    <meta property="og:title" content="Zaini, borse, tracolle: Manfrotto presenta la nuova collezione Advanced²"/>
    <meta property="og:description" content="La gamma Advanced² di Manfrotto prevede sei tipi di zaini, di cui uno trasformista chiamato “Hybrid”, e borse e fondine declinate in misure diverse per adattarsi all’apparecchiatura fotografica da trasportare."/>
  </head>
  <body>
    <article>
      <h1>Zaini, borse, tracolle: Manfrotto presenta la nuova collezione Advanced²</h1>
      <h2>La gamma Advanced² di Manfrotto prevede sei tipi di zaini, di cui uno trasformista chiamato “Hybrid”, e borse e fondine declinate in misure diverse per adattarsi all’apparecchiatura fotografica da trasportare.</h2>
      <address><time datetime="2019-11-18T11:00:00+00:00">18 Nov 2019, 11:00</time> by <a rel="author">Sergio Donato</a></address>
      <p>Manfrotto eleva al quadrato la trasportabilità delle attrezzature fotografiche presentando Advanced², la collezione di borse, fondini e zaini con configurazioni personalizzate a seconda dell’esigenza. Come il nome fa intendere, Advanced² è la nuova edizione della gamma Advanced che strizza l’occhio ai fotografi cittadini contraddistinti da una mobilità elevata.</p>
      <p>Nel suo complesso, la gamma è in grado di ospitare ovviamente fotocamere reflex e mirrorless, ma <b>anche droni e gimbal</b> o i treppiedi da viaggio come il Befree Advanced della stessa Manfrotto.</p>
      <figure>
        <img src="https://cdn.dday.it/system/uploads/picture/image/58799/content_small_Advanced2_Indossato_zaino.jpg"/>
      </figure>
      <p>Gli zaini arrivano in sei modelli e hanno lo schienale imbottito e la cinghia toracica. L’Advanced² Compact può contenere una mirrorless e due obiettivi aggiuntivi, più un laptop da 13” e un treppiede compatto. È venduto a un prezzo di 101,61 euro.</p>
      <p>L’Advanced² Active può ospitare un equipaggiamento simile al modello Compact e un laptop da 14", con scomparti aggiuntivi e una tasca per la bottiglia d'acqua all’esterno. Il prezzo comunicato è di 111,79 euro.</p>
      <p>Con l’Advanced² Gear si passa a <b>una compatta full frame, 3 obiettivi, un drone pieghevole, un gimbal a mano, oltre a tablet e laptop da 15”</b>. Anche qui, scomparto superiore e la possibilità di trasportare un treppiede da viaggio di dimensioni standard. Il prezzo sul sito Manfrotto è di 132,11 euro.</p>
      <p>L’Advanced² Fast può contenere invece una DSLR Pro, quattro obiettivi e un flash, il tutto in un vano per l’attrezzatura fotografica accessibile da 3 lati. C’è un vano per un laptop da 15" e sulla parte anteriore dello zaino è disponibile un attacco per il treppiede. Manfrotto lo offre a un prezzo di 152,45 euro.</p>
      <p>Lo zaino Advanced² Travel può ospitare una DSLR e quattro obiettivi supplementari oppure una mirrorless full frame con due obiettivi e un drone pieghevole, oltre a un laptop da 15". <b>Lo zaino è inoltre dotato di una tasca per un gimbal o un treppiede</b>, mentre un treppiede da viaggio può essere attaccato anche sulla parte frontale dello zaino. Il suo prezzo è di 162, 61 euro.</p>
      <figure>
        <img src="https://cdn.dday.it/system/uploads/picture/image/58800/content_small_camera-backpack-manfrotto--advanced-2-mb-ma2-bp-h-use02.jpg"/>
      </figure>
      <p>Lo zaino Advanced² Hybrid è invece il trasformista della gamma. Si modifica da zaino in borsa a spalla e in borsa a mano, con una pouch interna rimovibile per custodire la fotocamera e tasche per l'equipaggiamento personale. Sul sito di Manfrotto a 172,79 euro.</p>
      <figure>
        <img src="https://cdn.dday.it/system/uploads/picture/image/58798/content_small_Advanced2_Indossato_fondina.jpg"/>
      </figure>
      <p>Passando alle borse, l’Advanced² Messenger è una borsa a tracolla con cinghia stabilizzatrice sul torace che costa 111,79 euro. C’è poi una borsa a spalla in quattro misure, a un prezzo che va dai 30,45 euro ai 60,95 euro. E tre fondine di dimensioni diverse a seconda della macchina da trasportare, con prezzi che vanno dai 40,61 euro ai 50,79 euro.</p>
    </article>
  </body>
</html>