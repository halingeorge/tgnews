<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622130/%D9%86%D8%A7%D9%85%D9%87-%D8%B9%D8%A7%D8%B1%D9%81-%D8%A8%D9%87-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D9%84%D8%B3%D9%87%E2%80%8C%D8%A7%DB%8C-%D8%A8%D8%A7-%D8%AD%D8%B6%D9%88%D8%B1-%D8%B1%D9%88%D8%AD%D8%A7%D9%86%DB%8C-%D9%88-%D8%B1%D8%A6%DB%8C%D8%B3%DB%8C-%D8%AF%D8%B1%D8%A8%D8%A7%D8%B1%D9%87-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T11:50:00+00:00"/>
    <meta property="og:title" content="نامه عارف به لاریجانی برای برگزاری جلسه‌ای با حضور روحانی و رئیسی درباره بنزین"/>
    <meta property="og:description" content="رئیس فراکسیون امید در نامه‌ای به رئیس مجلس خواستار بررسی جلسه‌ای با حضور سران قوا و مسئولان امنیتی درباره توضیح در خصوص سهمیه‌بندی و افزایش قیمت بنزین و چگونگی ایجاد بسترهای اجرای این طرح شد."/>
  </head>
  <body>
    <article>
      <h1>نامه عارف به لاریجانی برای برگزاری جلسه‌ای با حضور روحانی و رئیسی درباره بنزین</h1>
      <address>
        <time datetime="2019-11-18T11:50:00+00:00">18 Nov 2019, 11:50</time>
      </address>
      <p>
        <i>رئیس فراکسیون امید در نامه‌ای به رئیس مجلس خواستار بررسی جلسه‌ای با حضور سران قوا و مسئولان امنیتی درباره توضیح در خصوص سهمیه‌بندی و افزایش قیمت بنزین و چگونگی ایجاد بسترهای اجرای این طرح شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فاطمه سعیدی سخنگوی فراکسیون امید با اعلام این خبر گفت: آقای عارف در این نامه از آقای لاریجانی درخواست کرده تا تعطیلی هفته آینده جلسات مجلس برای سرکشی نمایندگان به حوزه‌های انتخابیه را لغو کند تا نمایندگان در جلسه‌ای به بررسی موضوع افزایش قیمت بنزین بپردازند.</p>
      <p>طبق جزئیات این نامه آقای عارف از رئیس مجلس درخواست کرده تا از روسای قوای مجریه و قضاییه برای حضور در مجلس دعوت شود تا درباره چگونگی اتخاذ تصمیم در خصوص سهمیه‌بندی و افزایش قیمت بنزین و چگونگی ایجاد بسترهای اجرای این طرح به نمایندگان توضیح دهد.</p>
      <p>سعیدی ادامه داد: در این نامه پیشنهاد شده که مشخصا مقامات امنیتی در خصوص اقدامات انجام شده برای کنترل بحران در روزهای گذشته و عادی سازی شرایط گزارشی ارائه کند.</p>
      <p>سخنگوی فراکسیون امید گفت که در این نامه رئیس فراکسیون امید به رئیس مجلس پیشنهاد کرده تا از وزیر ارتباطات نیز برای حضور در مجلس دعوت شود تا تدابیر اتخاذ شده در خصوص اعمال محدودیت‌های ارتباطی و حقوق ملت برای دسترسی به ابزار ارتباطی از جمله اینترنت را به نمایندگان توضیح دهد.</p>
      <p>به گفته سعیدی در این نامه رئیس فراکسیون امید پیشنهاد تشکیل جلسه‌ای غیرعلنی را داده که در آن بحث و تبادل نظر درباره عدم اعمال حاکمیت ملت توسط نمایندگان آنان با توجه به تحدیدهای به عمل آمده مطرح شود.</p>
    </article>
  </body>
</html>