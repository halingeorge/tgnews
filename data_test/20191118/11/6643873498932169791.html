<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/4qlMGo/starten-paa-november-er-den-kjoeligste-paa-51-aar-og-den-toerreste-paa-26-aa"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T11:58:57+00:00"/>
    <meta property="og:title" content="Starten på november er den kjøligste på 51 år, og den tørreste på 26 år"/>
    <meta property="og:description" content="Det har ikke vært så kaldt i første halvdel av november siden kongeparet giftet seg."/>
  </head>
  <body>
    <article>
      <h1>Starten på november er den kjøligste på 51 år, og den tørreste på 26 år</h1>
      <h2>Det har ikke vært så kaldt i første halvdel av november siden kongeparet giftet seg.</h2>
      <address><time datetime="2019-11-18T11:58:57+00:00">18 Nov 2019, 11:58</time> by <a rel="author">Hilde Heian</a></address>
      <p>Det er <a href="https://www.bt.no/btmagasinet/i/0EdElg/mangemillionaeren-skifter-luksusbil-naar-andre-skifter-skjorte-men-hater-aa-sloese">værentusiast Robert Næss</a> som har regnet ut at den gjennomsnittlige middeltemperaturen fra 1. til 15. november i år ligger på 2,2 grader.</p>
      <p>Dette er det kaldeste som er målt i akkurat denne perioden i november på Florida på 51 år.</p>
      <p>Det er også den tredje kaldeste første halvdel av november i løpet av de siste 100 årene.</p>
      <figure>
        <img src="https://images.sacdn.no/v2/images/3a4f3030-da1b-474b-9a05-20f24886efbe?fit=crop&amp;h=1267&amp;w=1900&amp;s=b9472f4a98927465e6880ab0b141a5c62b10e92f"/>
        <figcaption>PÅ GLATTISEN: Begynnelsen på november har vært kald, men til helgen blir det mildere.<cite>Alice Bratshaug</cite></figcaption>
      </figure>
      <h3>Én ordentlig regnværsdag</h3>
      <p>Nedbøren i perioden fra 1. november til 16. november klokken 08.00 ble målt til 42,1 millimeter. Så tørt har det ikke vært de to første ukene i november siden 1993.</p>
      <p>Hittil i november har det ifølge Næss bare vært én dag med skikkelig nedbør. Det var 13. november da det kom 28 millimeter regn.</p>
      <figure>
        <img src="https://images.sacdn.no/v2/images/afb9b964-18c5-44c2-929f-d8e73f817d6e?fit=crop&amp;h=1265&amp;w=1900&amp;s=e740e769bbf3745fc3c0dfdcc7302c0c9f208724"/>
        <figcaption>LUFTFORURENSNING: Onsdag er det fare for moderat luftforurensing i bergensområdet.<cite>Vegar Valde</cite></figcaption>
      </figure>
      <p>Vakthavende meteorolog Frode Hassel ved Meteorologisk institutt i Bergen forteller mandag formiddag at et nedbørsområde over Østlandet nærmer seg Vestlandet.</p>
      <p>– Det blir lett regn i Bergen og snø i indre og høyereliggende strøk av Hordaland og Sogn og Fjordane. Det er litt vanskelig å si hvor snøgrensen blir, men over 200 meter til 400 meter, anslår han.</p>
      <figure>
        <img src="https://images.sacdn.no/v2/images/cc792a8a-0dd1-436d-a6fa-39796b05e936?fit=crop&amp;h=1267&amp;w=1900&amp;s=6e78457ade18ca330ba01bc7f1c404f752e0a3c0"/>
        <figcaption>SOL I SIKTE: Tirsdag blir det sol og fint vær i ytre strøk.<cite>Alice Bratshaug</cite></figcaption>
      </figure>
      <h3>Snø på Sognefjellet</h3>
      <p>På Sognefjellet var det ti minusgrader natt til mandag.</p>
      <p>På dagtid ligger temperaturen på mellom minus seks og minus fire grader.</p>
      <p>– Mandag vil det snø på Sognefjellet, og det er ventet 15–20 centimeter snø i løpet av 24 timer. Mest snø blir det sent mandag kveld, og den lager dårlig sikt. Men det roer seg ned tirsdag, sier meteorologen.</p>
      <p>Han tror ikke at det blir så mye vind, men maks liten kuling på Sognefjellet mandag.</p>
      <figure>
        <img src="https://images.sacdn.no/v2/images/44354dfd-108c-4844-bd86-5bf3e5a00ef1?fit=crop&amp;h=1267&amp;w=1900&amp;s=55f3591ee60a40171877094a8fd1beae16dc4cdf"/>
        <figcaption>SNØ: Snøgrensen vil ligge på mellom 200 og 400 meter, anslår meteorologen.<cite>Alice Bratshaug</cite></figcaption>
      </figure>
      <h3>– Fint vær og sol</h3>
      <p>Allerede mandag kveld vil mer nordavind på kysten føre til at det letter i ytre strøk. Men skyene vil henge igjen i indre strøk i Hordaland og Sogn og Fjordane til utpå tirsdagen.</p>
      <p>– Resten av tirsdagen blir det fint vær og sol i ytre strøk. Onsdag blir den fineste dagen hvis vi ser de to fylkene under ett. Da blir det delvis skyet og oppholdsvær, sier Hassel.</p>
      <p>Værforholdene onsdag gjør imidlertid at det er fare for moderat luftforurensing i bergensområdet.</p>
      <h3>Oppholdsvær i helgen</h3>
      <p>Torsdag varsler meteorologene igjen litt nedbør, temperaturene på dagtid vil ligge på rundt fire-fem grader fra midt på dagen.</p>
      <p>Slik vil det også bli et stykke ut på fredagen.</p>
      <p>– I helgen blir det oppholdsvær og forholdsvis mildt, rundt fem-seks grader i ytre strøk. Stort sett blir det en rolig og grei helg og ingen kraftige lavtrykk, forteller meteorologen.</p>
      <related>
        <h4>Les også</h4>
        <a href="https://www.bt.no/nyheter/lokalt/i/g7x61L/snoehvit-eller-soekkvaat-vinter-slik-blir-vintervaeret-i-byen-og-paa-fjell"/>
        <a href="https://www.bt.no/nyheter/lokalt/i/pLxvAW/bergen-har-finere-vaer-enn-oslo"/>
        <a href="https://www.bt.no/btmagasinet/i/0EdElg/mangemillionaeren-skifter-luksusbil-naar-andre-skifter-skjorte-men-hate"/>
        <a href="https://www.bt.no/nyheter/lokalt/i/Vbayn4/snoeen-smelter-raskere-paa-folgefonna-naa-ber-eierne-om-stoette-til-snoeka"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/b56lmq/bt-taler-klimafornekternes-sak"/>
        <a href="https://www.bt.no/innenriks/i/JoXkoP/arbeids-og-sosialdepartementet-nektet-stortingsrepresentant-magne-rom"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/sport/i/wPkweP/brann-kapteinens-utspill-faar-stoette-i-ballspark-podkasten"/>
        <a href="https://www.bt.no/btmeninger/debatt/i/VbXeXp/avkriminalisering-er-ikke-god-narkotikapolitikk"/>
        <a href="https://www.bt.no/sport/i/opx480/hastesak-barn-er-ikke-lenger-trygge-paa-trening"/>
      </related>
      <ol>
        <li>
          <a href="https://www.bt.no/tag/Sn%C3%B8">Snø</a>
        </li>
        <li>
          <a href="https://www.bt.no/tag/Bergen">Bergen</a>
        </li>
        <li>
          <a href="https://www.bt.no/tag/Sogn_og_Fjordane">Sogn og Fjordane</a>
        </li>
        <li>
          <a href="https://www.bt.no/tag/Florida">Florida</a>
        </li>
        <li>
          <a href="https://www.bt.no/tag/Meteorologisk_institutt">Meteorologisk institutt</a>
        </li>
      </ol>
    </article>
  </body>
</html>