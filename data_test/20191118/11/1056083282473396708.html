<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717705/%D9%81%D8%B9%D8%A7%D9%84%DB%8C%D8%AA-%D8%B3%D8%AA%D8%A7%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DB%8C%D8%A7%D8%B2%D8%AF%D9%87%D9%85%DB%8C%D9%86-%D8%AF%D9%88%D8%B1%D9%87-%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%D8%A7%DB%8C%D9%84%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-18T11:52:27+00:00"/>
    <meta property="og:title" content="فعالیت ستاد انتخابات یازدهمین دوره مجلس شورای اسلامی در ایلام آغاز شد"/>
    <meta property="og:description" content="ایسنا/ایلام فعالیت ستاد انتخابات یازدهمین دوره مجلس شورای اسلامی استان ایلام با حضور استاندار ، رئیس هیات نظارت بر انتخابات استان ، معاون سیاسی امنیتی استاندار و فرمانداران شهرستان‌های استان آغاز شد."/>
  </head>
  <body>
    <article>
      <h1>فعالیت ستاد انتخابات یازدهمین دوره مجلس شورای اسلامی در ایلام آغاز شد</h1>
      <address>
        <time datetime="2019-11-18T11:52:27+00:00">18 Nov 2019, 11:52</time>
      </address>
      <p>ایسنا/ایلام فعالیت ستاد انتخابات یازدهمین دوره مجلس شورای اسلامی استان ایلام با حضور استاندار ، رئیس هیات نظارت بر انتخابات استان ، معاون سیاسی امنیتی استاندار و فرمانداران شهرستان‌های استان آغاز شد.</p>
      <p><b>«قاسم سلیمانی‌دشتکی » استاندار ایلام در این مراسم اظهار کرد:</b> باید رسانه‌ها، دست اندارکاران انتخابات، سران و بزرگان ایلات و طوایف مختلف بدور از هرگونه تعصب قومیتی یا جناحی مردم را به مشارکت حداکثری در انتخابات یازدهم مجلس شورای اسلامی ترغیب کنند تا انتخاباتی پرشور و باشکوه برگزار شود.</p>
      <p>وی تاکید کرد: اعضای هیات‌های نظارت و اجرایی، فرمانداران، بخشداران، مسئولان دستگاه‌های اجرایی به عنوان اشخاص حقوقی و در جایگاه مدیر و مسئول حق حمایت از هیچ فرد یا جناحی را ندارند و نیز استفاده از امکانات و نیروهای دولتی برای حمایت از فرد یا جریان خاصی در انتخابات مجلس شورای اسلامی ممنوع است اما با همکاری فعالان سیاسی باید مردم را برای مشارکت در انتخابات ترغیب و تشویق کنند.</p>
      <p>استاندار ایلام ادامه داد: حمایت مدیران و مسئولان به عنوان اشخاص حقوقی از یک فرد خاص تبعات منفی برای جامعه دارد و مدیران و مسئولان در قالب یک شهروند عادی مثل سایر اقشار جامعه و البته خارج از وقت رسمی اداری و به عنوان یک شخص حقیقی می‌توانند در انتخابات و مجالس مربوط به آن شرکت کنند.</p>
      <p>سلیمانی ادامه داد: نباید طرفداری از یک کاندیدا بر اساس تعصب قومی منجر به ایجاد تفرقه، تضاد و تقابل بین قبایل و ایلات مختلف استان ایلام شود و مردم باید به جای انتخاب متعصبانه قومی و ایلی یک فرد مناسب و کارآمد را برای مجلس برگزینند.</p>
      <p>وی تصریح کرد: تمام نامزدهای انتخاباتی که از فیلتر شورای نگهبان عبور کنند شایستگی حضور در مجلس و انتخاب از سوی مردم را دارند اما مردم باید بین آنها بهترین گزینه را راهی مجلس کنند و دست‌اندرکاران انتخابات نیز از آرای مردم صیانت کنند و هر رای را یک حق الناس بدانند.</p>
      <p>وی با اشاره به مشارکت بیش از 70 درصدی مردم در انتخابات گذشته، تاکید کرد: امسال نیز همه مردم، مسئولان، رسانه‌ها، دست اندرکاران انتخابات و سران ایلات و طوایف باید تلاش کنند انتخاباتی سالم، پرشور و بدور از هرگونه مشکل برگزار شود.</p>
      <p><b>«محمد نوذری» معاون سیاسی امنیتی استانداری ایلام نیز اظهار کرد:</b> همزمان با سراسر کشور دهم آذر ماه به مدت یک هفته نامزدهای انتخابات مجلس شورای اسلامی استان ایلام در در دو حوزه ایلام و دهلران و همچنین  و وزارت کشور می‌توانند ثبت نام کنند.</p>
      <p>وی با بیان اینکه تاکنون 7 جلسه ستاد انتخابات در استان ایلام برگزار شده است و آموزش اعضای هیات نظارت بر انتخابات همزمان با سراسر کشور آغاز شده و برگزاری انتخابات در بستر الکترونیک یکی از برنامه‌های ستاد انتخابات استان ایلام است، گفت: در صدد فراهم کردن زیرساخت‌ها برای برگزاری انتخابات الکترونیک هستیم و تلاش این است که در نقاط مختلف استان انتخابات الکترونیکی برگزار شود هرچند امکان بروز نواقص و اشکالات وجود دارد.</p>
      <p><b>«یوسف امیدی» رئیس هیات نظارت بر انتخابات یازدهمین دوره مجلس شورای اسلامی استان ایلام هم اظهار کرد:</b>  باید امکانات و تجهیزات برای برگزاری انتخابات بر بستر الکترونیک در استان ایلام فراهم و گامی به سمت انتخابات نوین در استان ایلام برداشته شود.</p>
      <p>وی با بیان اینکه  انتخابات مانند یک رزمایش نظامی، مهم و مقتدارانه است که عظمت و همبستگی مردم و وفاداری آنها به نظام را به رخ جهانیان و بدخواهان می‌کشاند و توطئه‌های دشمنان را خنثی می‌کند، گفت: مردم همیشه در صحنه‌ی ابلام بار دیگر با حضور خود در انتخابات آینده عظمت ایران اسلامی را به جهانیان نشان خواهند داد.</p>
      <p> استان ایلام دارای دو حوزه انتخابیه و سه نماینده در مجلس شورای اسلامی است.</p>
      <p>حوزه انتخابیه‌ی ایلام شامل شهرستان‌های ایلام، ایوان، سیروان، چرداول، ملکشاهی و مهران  و حوزه انتخابیه دهلران شامل شهرستان‌های دهلران، دره‌شهر، آبدانان و بدره است.</p>
      <p>در ۱۰ دوره انتخابات مجلس شورای اسلامی قبل تنها ۲ بار سرنوشت انتخابات در دور اول مشخص شده و 8 بار این انتخابات به دور دوم کشیده شده است.</p>
      <p> برای انتخابات آینده ۵۵۰ شعبه رای‌گیری پیش‌بینی شده که از این تعداد  ۳۶۸ شعبه ثابت و ۱۸۲ شعبه سیار است.</p>
      <p>شروع به کار رسمی فرایندهای اجرایی انتخابات از تاریخ دهم آذرماه با ابلاغ دستور شروع انتخابات از سوی وزیر کشور به فرمانداران مراکز حوزه انتخاباتی آغاز می‌شود.</p>
      <p>یازدهمین دوره انتخابات مجلس شورای اسلامی و نخستین انتخابات میان‌ دوره‌ای دوره پنجم مجلس خبرگان رهبری دوم اسفندماه امسال در سراسر کشور برگزار می‌شود.</p>
      <p>انتهای پیام</p>
    </article>
  </body>
</html>