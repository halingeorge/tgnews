<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42874_Meshkanku-Khmelnichchini-yaka-prodala-ditey-za-35-tis-dolariv-zasudili-do-4-kh-rokiv-vyaznitsi-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-18T11:03:00+00:00"/>
    <meta property="og:title" content="Мешканку Хмельниччини, яка продала дітей за 35 тис доларів, засудили до 4-х років в`язниці (ФОТО)"/>
    <meta property="og:description" content="Хмельницький міськрайонний суд визнав винною мешканку села Вовковинці Деражнянського району у торгівлі людьми і призначив покарання у"/>
  </head>
  <body>
    <article>
      <h1>Мешканку Хмельниччини, яка продала дітей за 35 тис доларів, засудили до 4-х років в`язниці (ФОТО)</h1>
      <address>
        <time datetime="2019-11-18T11:03:00+00:00">18 Nov 2019, 11:03</time>
      </address>
      <p>
        <b>Хмельницький міськрайонний суд визнав винною мешканку села Вовковинці Деражнянського району у торгівлі людьми і призначив покарання у вигляді чотирьох років позбавлення волі без конфіскації майна.</b>
      </p>
      <p>Про це 18 листопада повідомив <a href="https://ngp-ua.info/2019/11/42433">НГП</a>.</p>
      <p>18 червня 2018 ркоу жінка зустрілася з потенційним покупцем, якому вона озвучила суму 35 тис. дол. Розрахунок за продаж 5-річної дівчинки та 7-річного хлопчика мав відбутися частинами після отримання дітей.</p>
      <p> </p>
      <figure>
        <img src="http://press-centr.com/images/1d02402-35802213-1772076942858293-127417179862728704-n-675x900.jpg"/>
      </figure>
      <p> </p>
      <p>20 червня її затримали правоохоронці під час одержання частини коштів за продаж власних дітей – 10 тис. грн і 10 тис. дол. У суді жінка заявила, що розкаюється та пояснила свої дії наміром покращити умови життя для малолітніх дітей.</p>
      <related>
        <h4>Читайте також:</h4>
        <a href="http://press-centr.com/ua/news/31308_U-Khmelnitskomu-zhinka-namahalasya-prodati-dvokh-vlasnikh-ditey-za-35-tisyach-dolariv-FOTO"/>
      </related>
      <p>Висновок комісійної судово-психіатричної експертизи підтвердив, що обвинувачена не страждає психічним захворюванням або недоумством і  могла та може в теперішній час усвідомлювати значення своїх дій та керувати ними.</p>
      <p>При цьому суд враховував, що жінка вперше притягується до кримінальної відповідальності, у вчиненому щиро розкаялася та повністю визнала свою вину у вчиненому злочині, активно сприяла розкриттю злочину, вчинила злочин внаслідок збігу тяжких особистих та сімейних обставин, що пом`якшує їй покарання, відсутні обставини, які б обтяжували покарання. Разом з тим, за “законом Савченко” обвинуваченій зараховано в термін відбування покарання термін її попереднього ув`язнення з 20.06.2018 р. (дня затримання) до дня вступу вироку в законну силу включно, із розрахунку один день попереднього ув`язнення за один день позбавлення волі.</p>
      <related>
        <h4>Читайте також:</h4>
        <a href="http://press-centr.com/ua/news/13279_Desyat-tisyach-za-nemovlya-meshkanka-Zakarpattya-prodala-nimtsyam-vlasnu-ditinu-"/>
      </related>
      <p>Запобіжний захід до набрання вироком чинності залишити попередній – тримання під вартою. На вирок може бути подана апеляційна скарга до Хмельницького апеляційного суду протягом тридцяти днів з дня проголошення вироку. </p>
      <p>
        <i>Фото НГП</i>
      </p>
    </article>
  </body>
</html>