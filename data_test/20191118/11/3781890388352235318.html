<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742326"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T11:11:00+00:00"/>
    <meta property="og:title" content="&quot;มาดามเดียร์&quot;จ่อฟ้อง&quot;ช่อ&quot; ปมแถลงข่าวยันไม่เอี่ยวเนชั่น"/>
    <meta property="og:description" content="'มาดามเดียร์' เตรียมฟ้อง 'ช่อ'ปมแถลงข่าวบิดเบือนยืนยันไม่มีส่วนเกี่ยวข้องกับการนำเสนอข่าวของเนชั่น เพราะลาออกและขายหุ้น ตั้งแต่ก่อนลงสมัครรับเลือกตั้ง"/>
  </head>
  <body>
    <article>
      <h1>"มาดามเดียร์"จ่อฟ้อง"ช่อ" ปมแถลงข่าวยันไม่เอี่ยวเนชั่น</h1>
      <address>
        <time datetime="2019-11-18T11:11:00+00:00">18 Nov 2019, 11:11</time>
      </address>
      <p>
        <b>"มาดามเดียร์" เตรียมฟ้อง "ช่อ"ปมแถลงข่าวบิดเบือนยืนยันไม่มีส่วนเกี่ยวข้องกับการนำเสนอข่าวของเนชั่น เพราะลาออกและขายหุ้น ตั้งแต่ก่อนลงสมัครรับเลือกตั้ง</b>
      </p>
      <p>เมื่อวันที่ 18 พ.ย. เวลา 18.00น. น.ส.วทันยา วงษ์โอภาสี ส.ส.บัญชีรายชื่อ  พรรคพลังประชารัฐ โพสต์เฟซบุ๊กส่วนตัว "เดียร์ วทันยา วงษ์โอภาสี" ชี้แจงกรณี น.ส.พรรณิการ์ วานิช ส.ส.บัญชีรายชื่อและโฆษกพรรคอนาคตใหม่แถลงข่าวพาดพิงว่า ขอชี้แจงความจริง และขอให้หยุดบิดเบือนเผยแพร่ข้อความใส่ร้ายผู้อื่น 1. ดิฉันไม่เคยดำรงตำแหน่งใดๆ และไม่มีส่วนเกี่ยวข้องกับการนำเสนอข่าวของบริษัท เนชั่นมัลติมีเดียกรุ๊ป จำกัด (มหาชน) 2. ในอดีตดิฉันได้ประกอบอาชีพโดยสุจริตในฐานะสื่อมวลชน และตั้งแต่ก่อนลงสมัครสมาชิกสภาผู้แทนราษฎร ดิฉันได้ลาออกจากทุกตำแหน่ง โอนขายหุ้น ไม่ได้เป็นเจ้าของและมีหุ้นส่วนในกิจการสื่อใดๆทั้งสิ้น 3. ดิฉันขอยืนยันว่าดิฉันเคารพ ปฏิบัติตามกฎหมายและจริยธรรมเกี่ยวกับคุณสมบัติการเป็นสมาชิกสภาผู้แทนราษฎรอย่างเคร่งครัด<br/> <br/>“การแถลงข่าวของน.ส.พรรณิการ์ นั้นเป็นการแถลงโดยขาดข้อมูลที่ถูกต้องอาจเป็นด้วยไม่ได้มีการค้นคว้าหาข้อเท็จจริงที่ถูกต้อง จึงขอเรียนว่า เพื่อให้น.ส.พรรณิการ์ได้มีความรับผิดชอบมากขึ้น จึงกำลังพิจารณาที่จะดำเนินการตามกฎหมายเพื่อให้มีความรับผิดชอบต่อคำพูดของตนเอง”น.ส.วทันยา ระบุ.<br/> </p>
    </article>
  </body>
</html>