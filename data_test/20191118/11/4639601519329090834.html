<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/politics/synantisi-mitsotaki-me-perifereiarxes-to-espa-epi-tapitos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T11:09:30+00:00"/>
    <meta property="og:title" content="Συνάντηση Μητσοτάκη με Περιφερειάρχες – Το ΕΣΠΑ επί τάπητος"/>
    <meta property="og:description" content="Στην καθιερωμένη συνάντηση που θα πραγματοποιηθεί στις 14:00 στο Μέγαρο Μαξίμου, πρόκειται να συζητηθεί η πορεία της υλοποίησης των Περιφερειακών Επιχειρησιακών Προγραμμάτων (ΠΕΠ) ΕΣΠΑ 2014-2020"/>
  </head>
  <body>
    <article>
      <h1>Συνάντηση Μητσοτάκη με Περιφερειάρχες – Το ΕΣΠΑ επί τάπητος</h1>
      <h2>Στην καθιερωμένη συνάντηση που θα πραγματοποιηθεί στις 14:00 στο Μέγαρο Μαξίμου, πρόκειται να συζητηθεί η πορεία της υλοποίησης των Περιφερειακών Επιχειρησιακών Προγραμμάτων (ΠΕΠ) ΕΣΠΑ 2014-2020</h2>
      <address><time datetime="2019-11-18T11:09:30+00:00">18 Nov 2019, 11:09</time> by <a rel="author">ΤοΒΗΜΑ Team</a></address>
      <p>Η επιτάχυνση των Περιφερειακών Προγραμμάτων του ΕΣΠΑ, θα είναι το κύριο θέμα της συνάντησης του Πρωθυπουργού Κυριάκου Μητσοτάκη με τους 13 Περιφερειάρχες της χώρας.</p>
      <p>Στην καθιερωμένη συνάντηση που θα πραγματοποιηθεί στις 14:00 στο Μέγαρο Μαξίμου, πρόκειται να συζητηθεί η πορεία της υλοποίησης των Περιφερειακών Επιχειρησιακών Προγραμμάτων (ΠΕΠ) ΕΣΠΑ 2014-2020, ενώ θα υπάρξει και ενημέρωση για την πορεία της διαπραγμάτευσης αναφορικά με την κατανομή των νέων χρηματοδοτήσεων από τα ΕΔΕΤ περιόδου 2021-2027.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Σύμφωνα με πληροφορίες, ο Πρωθυπουργός θα σταθεί σε τρία σημεία:</p>
      <p>•    Αναφορικά με τη σημερινή κατάσταση πρόκειται να αναφέρει πως η κυβέρνηση παρέλαβε τα Επιχειρησιακά Προγράμματα της προγραμματικής περιόδου 2014-2020 σε κατάσταση ιδιαίτερα χαμηλών επιδόσεων και σε συνθήκες επικίνδυνου εφησυχασμού, κάτι βέβαια που αφορά την ελληνική δημόσια διοίκηση στο σύνολό της, και θα ζητήσει την επιτάχυνση της υλοποίησής τους.</p>
      <p>•    Σχετικά με την επόμενη προγραμματική περίοδο 2021-2027, όπως αναμένεται να πει ο Πρωθυπουργός, πρόθεση της κυβέρνησης είναι η ενίσχυση των Περιφερειών με πρόσθετους χρηματοδοτικούς πόρους (κατ’ ελάχιστον το 1/3 των συνολικών διαθέσεων πιστώσεων) καθώς και με πρόσθετες αρμοδιότητες, με μία σημαντική υποσημείωση: Οι πρόσθετες αρμοδιότητες θα δοθούν υπό την αίρεση της αποδεδειγμένης διαχειριστικής ικανότητας υλοποίησης των νέων δράσεων. Από την κυβέρνηση πάντως, θα υπάρξει πρόσθετη Τεχνική Βοήθεια και διαχειριστικά εργαλεία, όπου απαιτηθεί. Επιπρόσθετα θα εξεταστεί η πρόβλεψη πρόσθετης χρηματοδοτικής ενίσχυσης στη διάρκεια υλοποίησης των ΠΕΠ σε εκείνα που θα εμφανίσουν αυξημένες επιδόσεις, μέσα από ένα Αποθεματικό Επίδοσης που θα δημιουργηθεί.</p>
      <p>•    Στο πλαίσιο αυτό και δεδομένου ότι ο σχεδιασμός έχει ήδη ξεκινήσει, ο Πρωθυπουργός, θα ζητήσει από τους Περιφερειάρχες τη στενή συνεργασία τους με το Υπουργείο Ανάπτυξης και Επενδύσεων, την αποτελεσματική χρήση των εργαλείων που προσφέρει το επιτελικό κράτος και τον συντονισμό υπό τις Γενικές Γραμματείες για το Συντονισμό του Κυβερνητικού Έργου. Τον Ιανουάριο του 2020 θα πρέπει να κατατεθεί το νέο Σύμφωνο Εταιρικής Σχέσης και η αρχιτεκτονική των προγραμμάτων, ενώ τον προσεχή Ιούνιο τα σχέδια των νέων Επιχειρησιακών Προγραμμάτων. Οδηγός όμως για τη νέα προγραμματική περίοδο θα αποτελέσει η επιτυχής εφαρμογή του τρέχοντος ΕΣΠΑ.</p>
      <p>Στόχος είναι να τεθούν ποσοτικοί δείκτες και μετρήσιμοι στόχοι σε τριμηνιαία βάση σε συνεργασία με τη Γενική Γραμματεία Δημοσίων Επενδύσεων &amp; ΕΣΠΑ, ενώ κάποια πρώτα δείγματα γραφής των νέων περιφερειακών αρχών, στο σύντομο χρονικό διάστημα που έχουν διανύσει, είναι ενθαρρυντικά.</p>
      <p>Στη σύσκεψη με τους     Περιφερειάρχες θα συζητηθούν επίσης:</p>
      <p>– το θέμα της πολυεπίπεδης διακυβέρνησης, δηλαδή η αναοριοθέτηση των αρμοδιοτήτων και η διασφάλιση των συστημικών σχέσεων των τεσσάρων επιπέδων της Δημόσιας Διοίκησης (Κεντρικής Διοίκησης – Αποκεντρωμένων Διοικήσεων-Περιφερειών-Δήμων) κατά τομεακή δημόσια πολιτική (ή τομεακή λειτουργία).</p>
      <p>– η διαχείριση μεταναστευτικής κρίσης, στη λογική του σχεδιασμού και της υλοποίησης ενός ολοκληρωμένου σχεδίου δράσης.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>