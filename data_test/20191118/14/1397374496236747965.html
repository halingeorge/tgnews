<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/rukomet/selektor-rukometasica-o-prilagodjavanju-na-svetskom-prvenstvu-393097.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-18T14:59:00+00:00"/>
    <meta property="og:title" content="Selektor rukometašica o &quot;prilagođavanju&quot; na Svetskom prvenstvu!"/>
    <meta property="og:description" content="Selektor srpskih rukometašica Ljubomir Obradović rekao je da je ekipa svesna značaja predstojećeg Svetskog prvenstva i da tim mora da da sve od sebe."/>
  </head>
  <body>
    <article>
      <h1>Selektor rukometašica o "prilagođavanju" na Svetskom prvenstvu!</h1>
      <h2>Selektor srpskih rukometašica Ljubomir Obradović rekao je da je ekipa svesna značaja predstojećeg Svetskog prvenstva i da tim mora da da sve od sebe.</h2>
      <address><time datetime="2019-11-18T14:59:00+00:00">18 Nov 2019, 14:59</time> by <a rel="author">Beta</a></address>
      <p><i>"Devojke su svesne situacije, svesne su šta znači ovo Svetsko prvenstvo. Iz utakmice u utakmicu mora da se da sve od sebe. Naša grupa je dosta nezgodna, a ona sa kojom ukrštamo još nezgodnija. Ovo nam je treće veliko takmičenje na kome smo zajedno. Devojke su upoznate sa taktičkim zamislima na koje izuzetno odgovaraju. Na Svetskom prvenstvu je rukomet malo drugačiji od onoga što možemo imati u Evropi. Moramo se snalaziti, ali moraće i drugi. Nemamo mnogo treninga"</i>, rekao je Obradović na konferenciji za novinare.<br/><br/>Svetsko prvenstvo počeće 30. novembra, a Srbija će pre toga igrati na pripremnom Seul kupu.<br/><i><br/>"U Seulu odrađujemo taktički deo i aklimatizaciju. Sve ekipe koje učestvuju na turniru imaće po sat vremena treninga. Početak je vrlo nezgodan, igramo sa Angolom. Cilj nam je da igramo što bolje i pokušamo da u drugi krug prenesemo što više bodova. Jako dobro se poznajemo"</i>, kazao je Obradović.<br/><br/>Po njegovim rečima, nema razloga da se prekida kontinuitet, upitan da li će predstojeće takmičenje biti kruna generacije.<br/><br/><i>"Imamo situaciju da su Krpež-Šlezak i Georgijev trudne. Svima nam je izuzetno drago zbog toga. Nema razloga da se prekida kontinuitet koji imamo. Igra se rukomet i posle Svetskog prvenstva i posle Olimpijskih igara. Sa dve pobede smo startovali u kvalifikacijama za Evropskom prvenstvu 2020. Devojke će same donositi odluke da li će igrati ili ne. Znate i sami da je to mnogo trošenja, bez odmora, bez svojih porodica, ali mogu da budem srećan što imamo jako dobar odnos"</i>, naveo je selektor.<br/><br/>Predsednik Rukometnog saveza Srbije Božidar Đurković rekao je da veruje u ekipu.<br/><i><br/>"Tu sam da pružim podršku. Idu na značajno takmičenje, ne bi trebalo trošiti koliko je Svetsko prvenstvo velika stvar i koliko ima kandidata za visok plasman. RSS pruža maksimalnu podršku devojkama za sve što ih očekuje. Smatram da je naša grupa zaista teška, i ostale su takve. Nama su, kao što znate, decembar i januar udarni meseci što se tiče reprezentacija. Odlučuju se učesnici Olimpijskih Igara. Imamo određenih kadrovskih problema, nismo kompletni, ali verujem u devojke i znam da će dati sve od sebe"</i>, rekao je Djurković.<br/><br/>Ženska rukometna reprezentacija Srbije će sutra otputovati u Aziju, prvo u Seul na pripremni turnir, a potom i u Japan na šampionat sveta.</p>
      <p>Izvor: Beta</p>
    </article>
  </body>
</html>