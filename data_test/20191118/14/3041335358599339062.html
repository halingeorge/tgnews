<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/politics/dynamitizei-tin-trimeri-gia-to-kypriako-o-tsavousoglou-logo-ydrogonanthrakon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T14:31:15+00:00"/>
    <meta property="og:title" content="Δυναμιτίζει την τριμερή για το Κυπριακό ο Τσαβούσογλου λόγω υδρογονανθράκων"/>
    <meta property="og:description" content="Το ήδη τεταμένο κλίμα επιχειρεί να δυναμιτίσει εκ νέου η Τουρκία, λίγες μόλις ημέρες πριν την τριμερή της 25ης Νοεμβρίου για το κυπριακό"/>
  </head>
  <body>
    <article>
      <h6 class="kicker">Απάντηση Αναστασιάδη</h6>
      <h1>Δυναμιτίζει την τριμερή για το Κυπριακό ο Τσαβούσογλου λόγω υδρογονανθράκων</h1>
      <h2>Το ήδη τεταμένο κλίμα επιχειρεί να δυναμιτίσει εκ νέου η Τουρκία, λίγες μόλις ημέρες πριν την τριμερή της 25ης Νοεμβρίου για το κυπριακό</h2>
      <address><time datetime="2019-11-18T14:31:15+00:00">18 Nov 2019, 14:31</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Το ήδη τεταμένο κλίμα επιχειρεί να δυναμιτίσει εκ νέου η Τουρκία, λίγες μόλις ημέρες πριν την τριμερή της 25ης Νοεμβρίου για το Κυπριακό.</p>
      <p>Το χτύπημα αυτή τη φορά ήρθε από τον υπουργό Εξωτερικών της Τουρκίας, ο οποίος αναφερόμενος στην περιοχή της Ανατολικής Μεσογείου, υπογράμμισε ότι η Τουρκία, έχοντας τη μεγαλύτερη ακτογραμμή, θα συνεχίσει να λαμβάνει τα απαραίτητα μέτρα για την προστασία των δικαιωμάτων της.</p>
      <p><a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης <br/></a>«Στο θέμα της εθνικής μας υπόθεσης που ονομάζεται Κύπρος θα ήθελα να σας υπογραμμίσω ότι δεν πρόκειται να ξαναγυρίσουμε στο τραπέζι μόνο και μόνο για να διαπραγματευτούμε» είπε ο Μεβλούτ Τσαβούσογλου.</p>
      <figure>
        <img src="https://www.in.gr/wp-content/uploads/2019/11/c1-1.jpeg"/>
      </figure>
      <p>«Η Τουρκία, διαθέτοντας τη μεγαλύτερη ακτογραμμή στην Ανατολική Μεσόγειο, έχει νόμιμα δικαιώματα και συμφέροντα και δυτικά και βόρεια της Κύπρου. Η χώρα μας, προκειμένου να τα προστατεύσει, έχει λάβει όλα τα απαραίτητα μέτρα και θα συνεχίσει να τα λαμβάνει. Θα συνεχίσουμε να προστατεύουμε τόσο τα δικαιώματά μας στη δική μας υφαλοκρηπίδα όσο και τα δικαιώματα της ΤΔΒΚ, της οποίας είμαστε εγγυήτρια χώρα» σημείωσε ο Τούρκος ΥΠΕΞ.</p>
      <h3>Σκληρή απάντηση Αναστασιάδη</h3>
      <p>Λίγη ώρα αργότερα, ο πρόεδρος της κυπριακής δημοκρατίας, Νίκος Αναστασιάδης έδωσε σκληρή απάντηση με την οποία εκφράζει τη θλίψη του για τις τελευταίες δηλώσεις του τούρκου ΥΠΕΞ.</p>
      <p>Σημείωσε, δε, ότι στην ουσία δίνουν μήνυμα πως η τουρκική πλευρά δεν επιστρέφει στο τραπέζι διαπραγματεύσεων εάν δεν ικανοποιηθούν οι αξιώσεις που προβάλλει, ο Πρόεδρος καθιστά σαφές ότι κάτω από απειλές και όρους που θέτει η Τουρκία, όχι μόνο δεν δημιουργείται το απαραίτητο θετικό κλίμα, αλλά μολύνεται και η προσπάθεια που καταβάλλει ο Γενικός  Γραμματέας.</p>
      <p>«Θέλω να επαναλάβω την αποφασιστικότητα μου, κατά την τριμερή συνάντηση με τον Γενικό Γραμματέα των ΗΕ να επαναλάβω την εκπεφρασμένη πολιτική βούληση της ελληνοκυπριακής πλευράς για συνομολόγηση Όρων Αναφοράς, προκειμένου να δημιουργηθούν συνθήκες ενός δημιουργικού διαλόγου ούτως ώστε να καταλήξουμε σε μια πραγματικά λειτουργική και βιώσιμη λύση του Κυπριακού, μέσα στα πλαίσια των ψηφισμάτων των ΗΕ, μακριά από εγγυητές, παρουσία ξένων στρατευμάτων και τις όποιες εξαρτήσεις», προσθέτει ο Πρόεδρος Αναστασιάδης.</p>
      <p>Καταλήγει τονίζοντας ότι στόχος μας ήταν και παραμένει η δημιουργία ενός πλήρως ανεξάρτητου και κυρίαρχου κράτους, με πλήρη κατοχύρωση του συνόλου των ανθρωπίνων δικαιωμάτων του συνόλου του κυπριακού λαού, Ελληνοκυπρίων και Τουρκοκυπρίων, στη βάση των αρχών και αξιών της ΕΕ, της οποίας είναι και θα παραμείνει μέλος η Κύπρος.</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>