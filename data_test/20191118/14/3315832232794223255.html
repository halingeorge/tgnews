<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/33168801b22d88fe/germania-saluta-progresele-guvernului-sandu-in-justitie-si-in-lupta-anticoruptie-e-important-ca-noul-executiv-sa-continue.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T14:55:31+00:00"/>
    <meta property="og:title" content="Germania salută progresele Guvernului Sandu în justiție și în lupta anticorupție: „E important ca noul Executiv să continue”"/>
    <meta property="og:description" content="Germania salută progresele înregistrate sub conducerea ex-premierului Maia Sandu în domeniul justiţiei şi combaterii corupţiei și atenționează noul Guvern că este important să continue aceste reforme."/>
  </head>
  <body>
    <article>
      <h1>Germania salută progresele Guvernului Sandu în justiție și în lupta anticorupție: „E important ca noul Executiv să continue”</h1>
      <address><time datetime="2019-11-18T14:55:31+00:00">18 Nov 2019, 14:55</time> by <a rel="author">Jurnal.md</a></address>
      <p>
        <b>Germania salută progresele înregistrate sub conducerea ex-premierului Maia Sandu în domeniul justiţiei şi combaterii corupţiei și atenționează noul Guvern că este important să continue aceste reforme.</b>
      </p>
      <p>„Moldova continuă să se confrunte cu provocări majore. Deosebit de important este de a continua cursul stabilit al reformelor şi de către noul Guvern condus de Prim-ministrul Chicu. Guvernul Federal salută progresele înregistrate sub conducerea ex Prim-ministrului Sandu în domeniul justiţiei şi combaterii corupţiei. Doar implementarea continuă a agendei de reforme dincolo de hotarele de partid poate îndeplini revendicările moldovenilor asupra unui stat de drept. Aceste revendicări includ şi o investigare exhaustivă şi elucidarea circumstanţelor scandalului bancar din 2014/2015”, se spune într-o declarație de presă a purtătorului de cuvânt al Ministerului Federal al Afacerilor Externe din Germania.</p>
      <p>În același timp, Guvernul federal remarcă faptul că „o cooperare eficientă a Germaniei şi UE cu Moldova depinde de implementarea consecventă a agendei de reforme”.</p>
      <p>„Fundamentul cooperării de mai departe rămâne, pe lângă principiul statului de drept, Acordul de Asociere şi Acordul de Liber Schimb cu UE”, se mai spune în declarație.</p>
    </article>
  </body>
</html>