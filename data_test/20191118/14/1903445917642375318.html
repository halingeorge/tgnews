<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53180/iden-mar-biztosan-nem-jelenik-meg-a-torchlight-frontiers"/>
    <meta property="og:site_name" content="PlayDome"/>
    <meta property="article:published_time" content="2019-11-18T14:52:00+00:00"/>
    <meta property="og:title" content="Idén már biztosan nem jelenik meg a Torchlight Frontiers"/>
    <meta property="og:description" content="A tavalyi gamescomon bejelentett szerepjáték fejlesztése nem a várt ütemben halad."/>
  </head>
  <body>
    <article>
      <h1>Idén már biztosan nem jelenik meg a Torchlight Frontiers</h1>
      <h2>A tavalyi gamescomon bejelentett szerepjáték fejlesztése nem a várt ütemben halad.</h2>
      <address><time datetime="2019-11-18T14:52:00+00:00">18 Nov 2019, 14:52</time> by <a rel="author">GeryG</a></address>
      <p>A 2018-as gamescomra időzítette a <i>Perfect World Entertainment</i> a <b>Torchlight Frontiers</b> bejelentését. Akkor abban a szerencsés helyzetben voltam, hogy a show-n élesben ki is próbálhattam a játék egy korai változatát. Erről az alábbi linken olvashatjátok élménybeszámolómat.</p>
      <related>
        <h4>Cikkajánló</h4>
        <a href="https://www.playdome.hu/cikk/50810/torchlight-frontiers-gamescom-probakor"/>
      </related>
      <p>A játék az <i>Echtra Games</i> stúdiójában készül, ám a jelek szerint a csapat nem úgy halad a munkával, ahogy azt eredetileg tervezték. Így a legfrissebb hírek már arról számolnak be, hogy a projektet határozatlan időre elhalasztották. Eredetileg úgy tervezték, hogy még idén a boltokba kerülhet, ám ebből már semmi sem lesz. Erről a stúdió alapítója, <i>Max Shaefer</i> beszélt kissé titokzatosan egy Path of Exiles közönségtalálkozón.</p>
      <p>Elmondása szerint nem sok részletet tud megosztani a játékról, ugyanis jelenleg több elemét is átalakítják. Bár a csapat nagyon elhivatott és a játék is napról napra jobban fest, még messze a munka vége, és nem is tudná megjósolni, hogy mikorra jutnak el odáig.</p>
      <p>A Torchlight Frontier egyik érdekessége, hogy a játékosok egy megosztott világban kalandozhatnak, amit a játék dinamikusan formál számukra. A fejlesztés PC mellett PlayStation 4-re és Xbox One-ra is zajlik. Innentől jöhetnek a tippek, melyik készül el előbb: a Torchlight Frontier vagy a Diablo IV? ■</p>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/7040/torchlight-frontiers">Torchlight Frontiers</a>
      </p>
    </article>
  </body>
</html>