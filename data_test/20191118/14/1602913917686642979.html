<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/donald-trump-analizeaza-posibilitatea-de-a-accepta-sa-fie-audiat-in-ancheta-camerei-reprezentantilor-18592229"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T14:43:31+00:00"/>
    <meta property="og:title" content="Donald Trump analizează posibilitatea de a accepta să fie audiat în ancheta Camerei Reprezentanţilor"/>
    <meta property="og:description" content="Donald Trump, preşedintele Statelor Unite, a declarat luni că analizează posibilitatea de a depune mărturie în Camera Reprezentanţilor în cadrul anchetei care ar putea conduce la iniţierea procedurii demiterii."/>
  </head>
  <body>
    <article>
      <h1>Donald Trump analizează posibilitatea de a accepta să fie audiat în ancheta Camerei Reprezentanţilor</h1>
      <address><time datetime="2019-11-18T14:43:31+00:00">18 Nov 2019, 14:43</time> by <a rel="author">Mihai Draghici, Mediafax</a></address>
      <p>Donald Trump, preşedintele Statelor Unite, a declarat luni că analizează posibilitatea de a depune mărturie în Camera Reprezentanţilor în cadrul anchetei care ar putea conduce la iniţierea procedurii demiterii.</p>
      <p>"Chiar dacă nu am făcut nimic rău şi nu îmi place să ofer credibilitate acestei farse care nu respectă procedurile judiciare, îmi place ideea şi o voi analiza serios, pentru a face Congresul să fie din nou concentrat", a declarat Donald Trump prin Twitter, referindu-se la posibilitatea de a depune mărturie în Camera Reprezentanţilor.</p>
      <p>Camera Reprezentanţilor, aflată sub controlul opoziţiei democrate, a lansat o investigaţie parlamentară care ar putea conduce la iniţierea procedurii demiterii preşedintelui Donald Trump, suspectat că ar fi cerut Ucrainei anchetarea fostului vicepreşedinte Joseph Biden, favorit pentru a deveni candidatul Partidului Democrat la funcţia de preşedinte al SUA, şi a fiului acestuia, Hunter Biden. În cadrul investigaţiei, Camera Reprezentanţilor a trimis citaţii prin care le solicită unor membri ai Administraţiei de la Washington participarea la audieri şi furnizarea documentelor referitoare la contactele preşedintelui Donald Trump cu Ucraina. Ca reacţie, Comisia pentru Afaceri Judiciare din Senatul SUA, în care republicanii deţin majoritatea, a anunţat lansarea unei anchete privind presupuse acte de corupţie în Ucraina.</p>
    </article>
  </body>
</html>