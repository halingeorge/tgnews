<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-budapesten-lathato-gabor-aron-rezagyuja/"/>
    <meta property="og:site_name" content="lokál"/>
    <meta property="article:published_time" content="2019-11-18T14:29:33+00:00"/>
    <meta property="og:title" content="Budapesten látható Gábor Áron rézágyúja"/>
    <meta property="og:description" content="A Hadtörténeti Múzeumban látható hétfőtől a Gábor Áron által öntött rézágyúk egyetlen megmaradt példánya. A sepsiszentgyörgyi Székely Nemzeti Múzeumból érkezett ágyú és további hatvan 1848-49-es ereklye több mint fél éven át vendégeskedik Budapesten."/>
  </head>
  <body>
    <article>
      <h1>Budapesten látható Gábor Áron rézágyúja</h1>
      <address><time datetime="2019-11-18T14:29:33+00:00">18 Nov 2019, 14:29</time> by <a rel="author">MTI</a></address>
      <p>
        <b>A Hadtörténeti Múzeumban látható hétfőtől a Gábor Áron által öntött rézágyúk egyetlen megmaradt példánya. A sepsiszentgyörgyi Székely Nemzeti Múzeumból érkezett ágyú és további hatvan 1848-49-es ereklye több mint fél éven át vendégeskedik Budapesten.</b>
      </p>
      <p>“Gábor Áron hős volt, alakjában ott van a székely találékonyság is. Mintegy hetven löveget készített a szabadságharc alatt, de csak egy ágyúcső maradt fenn, amelyet 1906-ban Kézdivásárhelyen találták meg vízvezeték-szerelés közben. 1923-ban a Székely Nemzeti Múzeumba került, de 1971-ben Bukarestbe szállították, és csak 2010-ben tért vissza Sepsiszentgyörgyre” – mondta Kelemen Hunor, az RMDSZ elnöke hétfőn, a kiállítás megnyitóján a Hadtörténeti Múzeumban.</p>
      <p>Mint kifejtette, az ágyú mellett olyan 1848-49-es forradalmi ereklyék láthatók a kamara kiállításon, mint Kiss Ernő tábornok nyerge, Deák Ferenc pipája, Kossuth Lajos cigarettaszipkája, Bem József sétabotja vagy Zathureczky István a kufsteini börtönben készített kosárkája. Kelemen Hunor hangsúlyozta: a most kiállított tárgyak jelentőségét az adja, hogy történelmi hőseink használták, vagy éppen ők készítették.</p>
      <figure>
        <img src="https://www.lokal.hu/wp-content/uploads/2019/11/D_SOS20191118009-1280x852.jpg"/>
        <figcaption>MTI/Soós Lajos</figcaption>
      </figure>
      <p>A rézágyú a szabadságharc leverése után csaknem hatvan évvel került elő, és mielőtt 1971-ben a Román Nemzeti Történeti Múzeumba szállították, kézdivásárhelyi kisiparosok két hasonmást öntöttek, az egyik a kézdivásárhelyi, a másik a sepsiszentgyörgyi múzeum udvarára került. Az eredeti ágyú csak 2010-ben, hosszas politikai előkészítés után kerülhetett vissza Sepsiszentgyörgyre.</p>
      <p>“2009-ben Románia első magyar kulturális minisztere lettem, és egyik első feladatomnak neveztem meg a székely ereklye visszaszerzését. Először csak ideiglenesen sikerült, aztán 2014-ben ismét miniszter lettem, akkor tudtuk befejezni az eljárást, az adminisztrációs folyamatot. Gábor Áron már életében példa, halála után pedig legenda lett, a rézágyúról szóló népdalt már a szabadságharc alatt énekelték Erdélyben, Jókai novellát írt Gábor Áronról” – mondta Kelemen Hunor.</p>
      <p>A rézágyú 2020. június 30-ig látható a Várban a 101 éves Hadtörténeti Múzeumban, ez idő alatt újítják fel a Kós Károly által tervezett Székely Nemzeti Múzeum épületét, ahová jövő nyártól visszakerül. A hétfői ünnepségen jelen volt Németh Szilárd, a Honvédelmi Minisztérium parlamenti államtitkára, Vargha Mihály, a Székely Nemzeti Múzeum igazgatója, valamint Radnainé Fogarasi Katalin, a Nemzeti Örökség Intézete főigazgatója is.</p>
    </article>
  </body>
</html>