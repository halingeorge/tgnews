<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204594-metinvest-ahmetova-zvilnit-30-adminpersonalu-ta-skorotit-investproekti"/>
    <meta property="og:site_name" content="Mind UA"/>
    <meta property="article:published_time" content="2019-11-18T14:29:00+00:00"/>
    <meta property="og:title" content="«Метінвест» Ахметова звільнить 30% адмінперсоналу та скоротить інвестпроєкти"/>
    <meta property="og:description" content="В умовах кризи металургійної галузі «Метінвест» намагається не допустити зупинки виробництва"/>
  </head>
  <body>
    <article>
      <h1>«Метінвест» Ахметова звільнить 30% адмінперсоналу та скоротить інвестпроєкти</h1>
      <h2>В умовах кризи металургійної галузі «Метінвест» намагається не допустити зупинки виробництва</h2>
      <address>
        <time datetime="2019-11-18T14:29:00+00:00">18 Nov 2019, 14:29</time>
      </address>
      <p>«Группа Метінвест» Ахметова-Новинського анонсувала ряд оптимізаційних заходів, спрямованих на скорочення витрат в умовах кризи: на початок 2020 року заплановано скорочення адмінперсоналу на 30%, також компанія скоротить виконання інвестиційної програми 2019 року, залишивши лише  технічно необхідні та проєкти зі значним екологічним впливом. Про це <a href="https://mrpl.city/news/view/gruppa-metinvest-predprinimaet-mery-dlya-besperebojnoj-raboty-v-usloviyah-krizisa">повідомляє</a> mrpl.city з посиланням на офіційний коментар компанії. </p>
      <p>В умовах зниження прибутку та невтішних прогнозів щодо цін на сталь «Метінвест» призупиняє набір нового персоналу, за винятком критичних професій, та уріже витрати відрядження. Також компанія відмовиться від запланованого оновлення автопарку.</p>
      <p>Про масові скорочення виробничих вакансій наразі мова не йде, наголосили в компанії.</p>
      <p>«Складний період зараз не тільки в українській, але й у світовій металургії. Спад почався з кінця весни цього року і тривав після цього безперервно. Сьогодні в досить складній ситуації опинилися практично всі без винятку металурги. Найбільші складності, звичайно, у тих, у кого немає своєї сировинної інтеграції.…Метінвест намагається балансувати між своїми гірничорудними і металургійними активами. Намагаємося по максимуму не допустити зупинки наших металургійних підприємств. Тому що це і робочі місця, і місцеві податки», – <a href="https://nv.ua/biz/markets/gendirektor-gruppy-metinvest-ob-ekonomicheskom-krizise-i-biznese-intervyu-novosti-ukrainy-50050648.html">повідомив</a> в коментарі НВ-Бізнес генеральний директор «Групи Метінвест» Юрій Риженков. </p>
      <p>Нагадаємо, згідно прогнозу Worldsteel (World Steel Association), у 2020 році обсяг світового споживання сталі має вирости всього на 1,7% (проти 3,9% у 2019 році).</p>
      <p>Втім, в об’єднанні металовиробників наголошують, що ці цифри дуже умовні: «Цей прогноз стикається зі значними ризиками падіння якщо поточна ситуація невизначеності буде превалювати», – резюмував глава економічного комітету Worldsteel Саїд Гумран Аль Ремейзі (Saeed Ghumran Al Remeithi).</p>
      <p>Серед негативних факторів, що наразі впливають на світову економіку та металургійну галузь зокрема, Ремейзі <a href="https://interfax.com.ua/news/general/618817.html">відзначив</a> напружені стосунки США та Китаю, Brexit, геополітичні конфлікти на Близькому Сході, а також волатильність цін на нафту.</p>
      <p>Як <a href="https://mind.ua/news/20204309-ahmetivskij-metinvest-znovu-zakupovue-vugillya-v-rosiyi-zmi">писав</a> Mind, холдинг «Метінвест» продовжує закуповувати вугілля в Російській Федерації. Згідно з даними Міністерства економічного розвитку РФ, вже в листопаді  «Северсталь менеджмент» має поставити в Авдіївський коксохім 70 000 тонн вугільного концентрату. </p>
      <related>
        <h4>Також читайте</h4>
        <a href="https://mind.ua/news/20204652-dtek-ahmetova-vipustiv-evroobligacij-na-100-mln-z-viplatoyu-do-kincya-2024-roku"/>
        <a href="https://mind.ua/news/20204309-ahmetivskij-metinvest-znovu-zakupovue-vugillya-v-rosiyi-zmi"/>
        <a href="https://mind.ua/news/20204142-dtek-ahmetova-rozmistiv-zeleni-evroobligaciyi-na-325-mln-evro"/>
      </related>
    </article>
  </body>
</html>