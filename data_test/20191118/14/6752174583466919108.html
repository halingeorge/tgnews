<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-decemberben-mutatjak-be-a-fabian-julirol-keszult-dokumentumfilmet/"/>
    <meta property="og:site_name" content="lokál"/>
    <meta property="article:published_time" content="2019-11-18T14:11:17+00:00"/>
    <meta property="og:title" content="Decemberben mutatják be a Fábián Juliról készült dokumentumfilmet"/>
    <meta property="og:description" content="Like A Child címmel, Lévai Balázs rendezésében december 15-én mutatják be a két éve elhunyt sokoldalú énekesnőről, Fábián Juliról készült dokumentumfilmet. A videomegosztókra felkerült egy klip, amelyben tizennyolc közreműködő állít emléket Fábián Julinak."/>
  </head>
  <body>
    <article>
      <h1>Decemberben mutatják be a Fábián Juliról készült dokumentumfilmet</h1>
      <address><time datetime="2019-11-18T14:11:17+00:00">18 Nov 2019, 14:11</time> by <a rel="author">MTI</a></address>
      <p>
        <b>Like A Child címmel, Lévai Balázs rendezésében december 15-én mutatják be a két éve elhunyt sokoldalú énekesnőről, Fábián Juliról készült dokumentumfilmet. A videomegosztókra felkerült egy klip, amelyben tizennyolc közreműködő állít emléket Fábián Julinak.</b>
      </p>
      <p>A Földrevaló című emlékező dalban a Konyha együttes zenei kíséretére Palya Bea, Wolf Kati, Tóth Vera, Mező Misi, Freddie, Jónás Vera, Mujahid Zoli, Micheller Myrtill, Bolba Éva, Urbán Orsi, Gereben Zita, Péterffy Lili, Heincz Gábor Biga, Molnár Emese, valamint Rúzsa Magdi, Lábas Viki és Schoblocher Barbara hangja hallható – közölte Szepesi Mátyás, a Konyha frontembere, a dal szerzője az MTI-vel.</p>
      <p>Az énekes-dalszerző, Fábián Juli egykori zenésztársa és menedzsere kifejtette: a dal szövegéhez az ihletet Fábián Juli egyik gyerekkori levele adta, amelyet édesanyja osztott meg közösségi oldalán egy adománygyűjtő kampány során. “A levélben az áll, hogy elment, nem mondja meg hová, de ne izguljunk. Ez fájdalmas, de szép metaforája a mostani helyzetnek: Juli halála óta az az érzés van mindannyiunkban, hogy igazából elbújt, csak nem mondta meg, hogy hová”.</p>
      <p>Lévai Balázs Like A Child című dokumentumfilmjét szinte napra pontosan két évvel Fábián Juli halála után, december 15-én mutatják be, az alkotás az énekesnő fájdalmasan rövid életét követi végig. A dramaturgiai ív művésszé válását helyezi a középpontba, ennek a folyamatnak a kiemelt állomásait ragadja meg és járja körül a családtagok, az egykori tanárai és pályatársai segítségével.</p>
      <p>A Like A Child Fábián Juli egyik legnagyobb, Zoohackerrel közösen írt slágerének címe volt.</p>
      <p>Fábián Juli 2017. december 16-án hunyt el rákbetegségben. Az énekesnő, dalszerző, dalszövegíró 37 éves volt. A szakma és a közönség által az egyik legtöbbre tartott magyar díva 2007-ben és 2008-ban a Montreux Jazz Voice Competition legjobb nyolc énekese közé jutott. A dzsessz és a pop műfajában számos sikeres produkció részese volt: szerepelt az Erik Sumo Bandben, a Barabás Lőrinc Eklektricben, de készített lemezt a Fábián Juli Jazz Riff-fel, Sárik Péter zongoristával és a Zoohackerrel is.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-07-fabian-julirol-keszult-portret-arvereztek/">Fábián Juliról készült portrét árvereztek</a>
        </li>
        <li>
          <a href="https://www.lokal.hu/2018-05-tehetsegkutatot-szerveznek-fabian-juli-emlekere/">Tehetségkutatót szerveznek Fábián Juli emlékére</a>
        </li>
        <li>
          <figure>
            <img src="https://ssl.gstatic.com/ui/v1/icons/mail/images/cleardot.gif"/>
          </figure>
          <p>
            <a href="https://www.lokal.hu/2018-03-sztarparade-juli-emlekere/">Sztárparádé Juli emlékére</a>
          </p>
        </li>
        <li>
          <a href="https://www.lokal.hu/2018-01-koncerten-emlekezik-fabian-julira-a-hazai-dzsessz-szinter/">Koncerten emlékezik Fábián Julira a hazai dzsessz színtér</a>
        </li>
      </ul>
    </article>
  </body>
</html>