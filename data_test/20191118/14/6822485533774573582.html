<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T14:34:00+00:00"/>
    <meta property="og:title" content="نخست‌وزیر کویت معرفی شد"/>
    <meta property="og:description" content="به گزارش ایرنا به نقل از خبرگزاری رسمی کویت (کونا)، شیخ &quot;صباح احمد جابر الصباح&quot; شاه کویت، نخست وزیر را مکلف کرد وزاری جدید را معرفی کند."/>
  </head>
  <body>
    <article>
      <h1>نخست‌وزیر کویت معرفی شد</h1>
      <address>
        <time datetime="2019-11-18T14:34:00+00:00">18 Nov 2019, 14:34</time>
      </address>
      <p>امیر کویت امروز (دوشنبه) دوباره شیخ "جابر المبارک الحمد الصباح" را برای منصب نخست وزیر تعیین کرد.</p>
      <p>به گزارش ایرنا به نقل از خبرگزاری رسمی کویت (کونا)، شیخ "صباح احمد جابر الصباح" شاه کویت، نخست وزیر را مکلف کرد وزاری جدید را معرفی کند.</p>
      <p>امیر کویت همچنین "ناصر صباح الاحمد الصباح" معاون اول نخست وزیر و وزیر دفاع و "خالد الجراح الصباح" معاون نخست وزیر و وزیر کشور کویت را از منصب های خود برکنار کرد و "صباح خالد الحمد الصباح" معاون نخست وزیر و وزیر خارجه را مأمور رسیدگی به امور وزارت دفاع و "انس خالد ناصر الصالح" معاون نخست وزیر و وزیر امور شورای وزیران را مامور رسیدگی به امور وزارت کشور تا زمان تشکیل وزارت جدید کرد.</p>
      <p>شیخ "جابر المبارک" نخست وزیر کویت پنجشنبه گذشته استعفای دولت این کشور را به شیخ صباح الاحمد الجابر الصباح تقدیم کرد.</p>
      <p>سخنگوی دولت این کشور اعلام کرد که نخست وزیر برای تسهیل روند تغییرات در کابینه ، استعفای دولت خود را تقدیم امیر کویت کرده است.</p>
      <p>استعفای دولت کویت در شرایطی صورت گرفت که نیمه آبان ماه شماری از شهروندان این کشور با تجمع در یکی از میدان‌ های شهر کویت ، خواستار مقابله با فساد و حل و فصل مشکل افراد فاقد تابعیت شدند.</p>
      <p>اعتراض‌ ها در کویت پس از آن آغاز شد که دو نفر از جوانان بدون تابعیت در نتیجه ناگواری اوضاع دست به خودکشی زدند. افراد بدون تابعیت کویت که به جمعیت "البدون" معروف هستند جمعیتی بیش از ۱۰۰ هزار تن را تشکیل می دهند و از بسیاری از حقوق اجتماعی خود محرومند.</p>
      <p>شرکت کنندگان در تجمعات اعتراضی با گلایه از وخامت اوضاع ، خواستار اصلاح نظام آموزشی، نوسازی بیمارستان‌ ها، توقف پارتی بازی و فساد، عفو محکومان سیاسی، جلوگیری از خدشه به آزادی بیان، حل مشکل بیکاری و مبارزه با فساد شده بودند.</p>
    </article>
  </body>
</html>