<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tvar-prague-playoffs-kellnerovou-nadchlo-prostorne-opracoviste/1822418?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T14:58:00+00:00"/>
    <meta property="og:title" content="Tvář Prague Playoffs Kellnerovou nadchlo prostorné opracoviště"/>
    <meta property="og:description" content="Praha - Annu Kellnerovou coby tvář parkurového závodu Prague Playoffs 2019 nadchly před vrcholnou soutěží v české metropoli podmínky vytvořené pro elitní koně a jezdce. Zejména pak opracoviště, které je nezvykle prostorné. V úterý se česká jezdkyně připojí ke svému týmu Prague Lions, i když kvůli následkům jarní zlomeniny stehenní kosti závodit nemůže. Na atmosféru vyvrcholení parkurové sezony v O2 Areně se těší, ale zároveň ji pořád drásá, že na rozdíl od loňska nemůže být v sedle."/>
  </head>
  <body>
    <article>
      <h1>Tvář Prague Playoffs Kellnerovou nadchlo prostorné opracoviště</h1>
      <address><time datetime="2019-11-18T14:58:00+00:00">18 Nov 2019, 14:58</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Annu Kellnerovou coby tvář parkurového závodu Prague Playoffs 2019 nadchly před vrcholnou soutěží v české metropoli podmínky vytvořené pro elitní koně a jezdce. Zejména pak opracoviště, které je nezvykle prostorné. V úterý se česká jezdkyně připojí ke svému týmu Prague Lions, i když kvůli následkům jarní zlomeniny stehenní kosti závodit nemůže. Na atmosféru vyvrcholení parkurové sezony v O2 Areně se těší, ale zároveň ji pořád drásá, že na rozdíl od loňska nemůže být v sedle.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574075888_P201911180416101.jpg"/>
        </figure>
        <figure>
          <img src="https://i3.cn.cz/6/1574075949_P201911180416801.jpg"/>
        </figure>
        <figure>
          <img src="https://i3.cn.cz/6/1574078893_P201911180467201.jpg"/>
        </figure>
        <figure>
          <img src="https://i3.cn.cz/6/1574078910_P201911180467701.jpg"/>
        </figure>
        <figure>
          <img src="https://i3.cn.cz/6/1574078929_P201911180467901.jpg"/>
        </figure>
        <figure>
          <img src="https://i3.cn.cz/6/1574085803_P201911180598901.jpg"/>
        </figure>
        <figure>
          <img src="https://i3.cn.cz/6/1574085850_P201911180599901.jpg"/>
        </figure>
      </slideshow>
      <p>Místo toho je ambasadorkou letošního ročníku a dnes byla u novinářské prohlídky připravovaným zázemím i prostory, kde se bude od čtvrtka do neděle závodit. Rozcvičovací prostor pro koně a jezdce bude v sousední hale O2 Universum a má rozměry 30 krát 60 metrů.</p>
      <p>"To je pro halu unikátní. Je to dostatečně velké, aby se jezdci a koně mohli připravit. Aby si každý individuálně mohl skákat, co potřebuje, a na tak složitý závod byli všichni v plné formě," komentovala to Kellnerová. Komfort koní a jezdců zvyšuje také skutečnost, že z opracoviště na kolbiště vede cesta pod střechou.</p>
      <p>Závěrečné přípravy budou moci sledovat diváci, do ochozů kolem opracoviště se jich vejdou dva tisíce. "Je to trochu složité pro jezdce a hlavně pro koně. Musíme doufat, že diváci nebudou úplně nahlas křičet, aby nevyrušili přípravu. Ale zároveň je to pro diváky unikátní příležitost podívat se do zákulisí," řekla dvaadvacetiletá Češka.</p>
      <p>Délka rozcvičení je individuální. "Ale standard je tak 18 koní před naším startem. Každý kůň je tak dvě minuty na kolbišti. Kůň se projde, aby se zahřál. Pak přijde klus a cval, aby zahřál všechny svaly. Později se začne i skákat. Nejde jen o to, že jezdec připraví koně fyzicky, ale zároveň mu musí připomenout, že jde o velkou akci. Že musí dávat pozor. Probíhá i mentální příprava," líčila jezdkyně.</p>
      <p>S kolegy z týmu Prague Lions se potká v úterý. "Máme naplánovaný teambuilding. Minule, když jsme dělali tiskovou konferenci, tak jsme taky den předtím šli na večeři a ten víkend se jim podařilo vyhrát. Tak jsme řekli, že to zopakujeme, a doufám, že se to vyplatí," přála si.</p>
      <p>Tým s českou metropolí v názvu čeká ve čtvrtek čtvrtfinále a pak případně v pátek semifinále a v neděli finále. Loni v Praze "Lvi" vypadli hned v prvním kole. V nedělním finále si šestice týmů rozdělí 6,4 milionu eur (asi 164 milionů korun).</p>
      <p>Zástupce budou mít Prague Lions také v sobotním finále Super Grand Prix jednotlivců, kam se díky triumfu v Cannes kvalifikoval Belgičan Niels Bruynseels. V ní se osmnáct vítězů jednotlivých závodů utká o celkovou prémii 1,25 milionu eur (cca 32 milionů korun).</p>
      <p>Vedle Bruynseelse jsou v sestavě Prague Lions pro Playoffs Nizozemci Gerco Schröder a Marc Houtzager a Němec Marco Kutscher. Každý soutěžní den půjdou do akce tři z nich. O finální sestavě se bude podle Kellnerové rozhodovat až při trénincích v O2 Areně. "(Kapitánka) Jessica Kürtenová to bude muset nechat do posledního okamžiku, aby se podívala, kdo je v nejlepší formě, a strategicky to na zbytek víkendu naplánovala vzhledem k Nielsově účasti v Super Grand Prix," řekla česká reprezentantka.</p>
      <p>Vracejí se jí emoce z loňska, kdy před domácím publikem závodila. To tentokrát nemůže. "Je to na jednu stranu krásné to všechno vidět, na druhou stranu je mi to samozřejmě hrozně líto. Je to akce roku, v Čechách, před českými fanoušky. Pořád to opakuju, ale je to těžké, smutné. Těším se, že kluky budu moct podpořit, ale jako pro sportovce je to těžká chvilka," svěřila se.</p>
      <p>V současnosti si může párkrát v týdnu alespoň na hodinu sednout na koně, ale neskáče. Čekají ji ještě další kontroly. "Tak doufám, že to bude dobré a na správné cestě. Že koncem prosince bych snad mohla jednou dvakrát do týdne skočit," dodala.</p>
    </article>
  </body>
</html>