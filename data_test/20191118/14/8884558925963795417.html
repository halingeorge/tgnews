<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/za-zmago-izvedeli-v-slacilnici"/>
    <meta property="og:site_name" content="Primorske novice"/>
    <meta property="article:published_time" content="2019-11-18T14:53:59+00:00"/>
    <meta property="og:title" content="Za zmago izvedeli v slačilnici"/>
    <meta property="og:description" content="Ste že slišali, da bi tekmo druge košarkarske lige odločil ogled posnetka? Najbrž ne, a v derbiju kroga med Ilirijo in Sežano se je v dvorani Tivoli zgodilo prav to. Ekipe so po pravilniku dolžne snemati tekme in prav ta posnetek je na koncu odločal, ali je bila trojka Ilirije za zmago vržena še pred piskom sirene ali pred njo."/>
  </head>
  <body>
    <article>
      <h1>Za zmago izvedeli v slačilnici</h1>
      <address><time datetime="2019-11-18T14:53:59+00:00">18 Nov 2019, 14:53</time> by <a rel="author">Rok Maver, Boris Planinc</a></address>
      <p>
        <b>Ste že slišali, da bi tekmo druge košarkarske lige odločil ogled posnetka? Najbrž ne, a v derbiju kroga med Ilirijo in Sežano se je v dvorani Tivoli zgodilo prav to. Ekipe so po pravilniku dolžne snemati tekme in prav ta posnetek je na koncu odločal, ali je bila trojka Ilirije za zmago vržena še pred piskom sirene ali pred njo.</b>
      </p>
      <figure>
        <img src="https://static.primorske.si/foto/highres/gnweb/720203_110825-00294270s1c.jpg"/>
        <figcaption>Foto: STA</figcaption>
      </figure>
      <p>
        <b>Ilirija : Mesarija Prunk 81:83</b>
      </p>
      <p>Hala Tivoli, gledalcev 100 sodnika Smrekar (Nova Gorica) in Letonje (Velenje); četrtine - 25:17, 21:21, 23:22, 12:23. <b>Mesarija Prunk Sežana</b>: Cole 8 (2:0), Jogan 2, Zagorc 11 (6:5), Mevla 8, Stopar 24 (12:11), Jordan-Rojko 19 (1:1), Kukanja 4, Kučej 7 (1:1). Trener: Teddy Delač.</p>
      <p>LJUBLJANA Prvi sodnik <b>Blaž Smrekar</b> je po izteku 40 minut igre prosil snemalca za ogled posnetka. Pot z vrha Hale Tivoli in ogled posnetka sta trajala nekaj minut. Očitno je bil ta dovolj jasen, da sta sodnika ugotovila, da je eden od košarkarjev Ilirije metal trojko, ko se je na tabli že prižgala rdeča luč za konec tekme. Sežanski košarkarji so tako šele v slačilnici izvedeli, da niso izgubili, temveč zmagali. Večji del tekme je vodila Ilirija, sicer brez izkušenega centra <b>Mensuda Julevića</b>. Lanski prvoligaš je v 13. minuti vodil že za 16 točk (35:19), potem pa je Sežancem uspel začasen juriš 1:17. Domači so nato znova povedli, a ne več kot za devet točk. Dve minuti in pol pred koncem tekme je nekdanji član Ilirije<b> Aljaž Stopar</b>, najboljši strelec Sežancev s 24 točkami, po nešportni napaki nekdanjega člana Sežancev<b> Dejana Milašinovića</b> s prostima metoma pripeljal mesarje v tesno vodstvo - 77:76. Tekma je bila uradno odločena sedem sekund pred koncem, ko je oba prosta meta zadel<b> Jaka Zagorc</b>. Za domače, ki so sicer najavili pritožbo na izid tekme, a jo je komisar lige zavrnil, je bil strelsko v ospredju <b>Petar Vujačić</b> s 25 točkami, <b>Alen Malovčič</b> jih je dodal 18 (in 16 skokov). RM</p>
      <p>
        <b>Portorož : Brinox Medvode 84:79</b>
      </p>
      <p>Dvorana Lucija, gledalcev 100 sodnika Kuzmin (Vipava) in Kos (Log pri Brezovici); četrtine - 18:22, 15:20, 32:22, 19:15. <b>Portorož</b>: Tovilović 12 (2:2), Kavgič 13 (2:2), Miklavčič 15 (2:2), Jovanović, Borse, Ž. Bahor 4, Rožanc 4, N. Zupan 15 (2:5), A. Cvetičanin 11, D. Hodžič 2 (2:2), Katonar 8. Trener: Igor Kešelj.</p>
      <p>LUCIJA Gostje so imeli veliko razlogov za borbeno predstavo, kajti domači organizator igre <b>Stefan Tovilović</b> je bil še lani njihov član, portoroški trener<b> Igor Kešelj</b> pa prihaja prav iz Medvod. V drugi četrtini se je “utrgalo” <b>Žigi Žepiču</b>, ki je dosegel prvih 14 točk in praktično sam odpeljal Brinox do 13 točk naskoka. Vendar Portorožani tokrat niso izgubili živcev in so vztrajno topili zaostanek, čeprav je prvi center <b>Aleksa Kojadinović</b> s počeno dlanjo soigralce vzpodbujal s klopi. Sredi domačega naleta v tretji četrtini se je poškodoval še <b>Nejc Zupan</b>. Njegov napadalni prispevek sta ob standardno dobri obrambi nadomestila predvsem <b>Adin Kavgić</b> (13 točk, 12 skokov, 6 podaj) in <b>Alen Katonar</b>. BOP</p>
      <p>
        <b>Lth Castings : Nagode Postojna 68:58</b>
      </p>
      <p>Športna dvorana Poden gledalcev 50, sodnika: Dremelj (Ljubljana) in Rebeušek (Celje); četrtine - 18:22, 15:20, 32:22, 19:15. <b>PVC Nagode Postojna</b>: Gombač 3, Šimović 14 (6:2), Tomažič 2, Abram 13 (2:2), Košir 3, Kralj 4, Zalar 9 (2:1), Muha 10 (4:4). Trener: Predrag Milović.</p>
      <p>ŠKOFJA LOKA Postojna je med tednom ostala brez svojega najboljšega košarkarja, centra <b>Amirja Maddreda</b>, ki je odšel v Albanijo, prišla pa sta hrvaški center <b>Teo Šimović</b> in branilec <b>Erik Kralj</b>. A Postojna nadaljuje po starem in je znova izgubila. Tokrat je zagotovo zmanjkala kakšna točka <b>Žana Đogića</b>, saj so bili torbarji po precej izenačenem srečanju v igri za zmago. V 36. minuti je bilo 56:56, potem pa so si domači po nekaj zaporednih prostih metih zagotovili ugodno prednost. RM</p>
    </article>
  </body>
</html>