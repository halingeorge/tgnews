<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89923"/>
    <meta property="og:site_name" content="Denník politika"/>
    <meta property="article:published_time" content="2019-11-18T14:35:43+00:00"/>
    <meta property="og:title" content="Danko: Musíme sa otvorene rozprávať o reforme EÚ a o tom, ako ju rozšíriť o štáty Balkánu"/>
    <meta property="og:description" content="18.11.2019 (Webnoviny.sk) – Musíme sa otvorene rozprávať o reforme Európskej únie (EÚ) a o tom, ako ju rozšíriť o štáty Balkánu. Po dnešnom stretnutí predsedov parlamentov štátov V4 to vyhlásil predseda Národnej rady SR Andrej Danko. Najmä vo formáte V4 sa vo vzťahu k Balkánu podľa neho urobilo na úrovni parlamentov veľmi veľa."/>
  </head>
  <body>
    <article>
      <h1>Danko: Musíme sa otvorene rozprávať o reforme EÚ a o tom, ako ju rozšíriť o štáty Balkánu</h1>
      <address><time datetime="2019-11-18T14:35:43+00:00">18 Nov 2019, 14:35</time> by <a rel="author">Webnoviny</a></address>
      <p>18.11.2019 (Webnoviny.sk) – Musíme sa otvorene rozprávať o reforme Európskej únie (EÚ) a o tom, ako ju rozšíriť o štáty Balkánu. Po dnešnom stretnutí predsedov parlamentov štátov V4 to vyhlásil predseda Národnej rady SR Andrej Danko. Najmä vo formáte V4 sa vo vzťahu k Balkánu podľa neho urobilo na úrovni parlamentov veľmi veľa.</p>
      <p>Považuje za dôležité viesť dialóg so štátmi, ktoré sú v rámci EÚ staršími a starými demokraciami, aby sa nových členov EÚ nebáli, ale aby ich brali ako dynamický prvok, ktorý má svoje historické skúsenosti a má čo únii ponúknuť.</p>
      <h3>Udalosti Novembra 1989</h3>
      <p>Predseda parlamentu sa na tlačovej konferencii vyjadril aj k udalostiam Novembra 1989. <i>„Pre nás Slovákov je to významný deň, ktorý otvoril možnosť vzniku samostatnej Slovenskej republiky. Náš sen, ktorý sme snívali stáročia, sa splnil a sme dnes zvrchovaný, suverénny a demokratický štát a plnohodnotný člen EÚ,“</i> uviedol Danko.</p>
      <p>Šéf parlamentu zároveň zdôraznil, že máme dostatočný časový odstup, aby sme hodnotili pozitíva a negatíva tohto obdobia, ktoré si musíme stále pripomínať.</p>
      <p><i>„Sme stáročia odsúdení žiť ako národy vedľa seba, pomáhať si a bojovať s tými istými výzvami. V tom istom období nás trápila ideológia komunizmu, dnes sme členmi EÚ a musíme bojovať o to, aby sme naďalej boli jej plnohodnotnými členmi,“</i> dodal Danko.</p>
      <h3>Slovensko a Česko prešli kus cesty</h3>
      <p>Predseda Senátu Českej republiky Jaroslav Kubera v tejto súvislosti poukázal na to, že Slovensko a Česko prešli obrovský kus cesty.</p>
      <p><i>„Ukázalo sa, že V4 má zmysel. Nie je to organizácia, ktorá by úmyselne spôsobovala nejaké problémy, ale vzhľadom k tomu, že máme všetci spoločné zážitky z obdobia totality, tak samozrejme sme často vnímaní v Európe ako ‚potížisté‘, pretože niektoré staršie európske štáty sa na nás dívajú trošku cez prsty,“</i> priblížil Kubera.</p>
      <p>Ako príklad vyzdvihol situáciu, v ktorej štáty V4 zastávajú názor, že krajiny západného Balkánu by mali byť prijaté do EÚ, kým v únii panuje vo všeobecnosti nechuť ohľadom jej ďalšieho rozširovania.</p>
      <p>Viac k témam: <a href="https://www.webnoviny.sk/tag/predseda-narodnej-rady-sr-nr-sr/"><u>predseda Národnej rady SR (NR SR)</u></a><br/>Zdroj: Webnoviny.sk – <a href="https://www.webnoviny.sk/danko-musime-sa-otvorene-rozpravat-o-reforme-eu-a-o-tom-ako-ju-rozsirit-o-staty-balkanu/"><u>Danko: Musíme sa otvorene rozprávať o reforme EÚ a o tom, ako ju rozšíriť o štáty Balkánu</u></a> © SITA Všetky práva vyhradené.</p>
    </article>
  </body>
</html>