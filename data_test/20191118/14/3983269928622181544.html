<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/lespai-el-temps-de-tv3-premiat-a-la-international-weather-summit/nota-de-premsa/2964260/"/>
    <meta property="og:site_name" content="CCMA"/>
    <meta property="article:published_time" content="2019-11-18T14:21:37+00:00"/>
    <meta property="og:title" content="L'espai &quot;El temps&quot;, de TV3, premiat a la International Weather Summit"/>
    <meta property="og:description" content="Aquest cap de setmana, a la vall de Stubai, ha tingut lloc la cimera meteorològica International Weather Summit, que ha premiat la secció del temps de TV3, en la categoria de millor presentació del temps a plató."/>
  </head>
  <body>
    <article>
      <h1>L'espai "El temps", de TV3, premiat a la International Weather Summit</h1>
      <h2>Aquest cap de setmana, a la vall de Stubai, ha tingut lloc la cimera meteorològica International Weather Summit, que ha premiat la secció del temps de TV3, en la categoria de millor presentació del temps a plató.</h2>
      <address><time datetime="2019-11-18T14:21:37+00:00">18 Nov 2019, 14:21</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/3/7/1574090148273.jpg"/>
        <figcaption>El meteoròleg Enric Agud presentant l'espai premiat.</figcaption>
      </figure>
      <p>L'edició número tretze de l'International Weather Summit ha guardonat la realitat augmentada presentada per Enric Agud, que TV3 va emetre dins el "<a href="https://www.ccma.cat/tv3/telenoticies/tn-vespre/">Telenotícies vespre</a>" l'u de setembre. En aquest espai es feia un resum de les temperatures i s'explicaven els esdeveniments meteorològics més importants d'aquest estiu.</p>
      <p>El jurat de l'International Weather Summit està format pels mateixos presentadors. Enric Agud ha afirmat que "Potser és el millor reconeixement que li poden fer a un espai del temps, perquè són els mateixos companys els que decideixen que el teu treball és el millor." Agud ha explicat que es va assabentar que li atorgaven el premi només dos minuts abans: "el conductor de la festa, que seia a la meva taula, es va aixecar i em va dir: 'Ens veurem a l'escenari d'aquí dos minuts.' Va ser una sorpresa molt gran, vaig haver d'improvisar què dir amb molt poc temps". Agud també ha tingut un reconeixement per la feina i la quantitat de professionals que hi ha al darrere d'aquesta producció "El premi és global, per a tot aquest gran equip".</p>
      <p>És la segona vegada que Enric Agud ha participat en aquesta cimera, en representació de TV3, el canal 324 i Catalunya Ràdio. L'any passat va ser el primer meteoròleg de l'estat a participar en aquesta cimera.</p>
      <p>El tema central d'aquesta edició de l'International Weather Summit, en què han participat 50 presentadors de 18 països, ha estat l'efecte de l'escalfament global sobre les glaceres. En aquesta vall del Tirol on s'ha celebrat la cimera hi ha la glacera esquiable més gran d'Àustria, que com la resta està en risc i s'hi estan intentant provar diversos mètodes de conservació.</p>
      <p>
        <a href="http://www.tv3.cat/">tv3.cat<br/>ccma.cat/eltemps</a>
      </p>
    </article>
  </body>
</html>