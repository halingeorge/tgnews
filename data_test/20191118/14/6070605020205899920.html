<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Inspeccio-Treball-Generalitat-Valenciana-Presidencia_0_2346365448.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T14:31:41+00:00"/>
    <meta property="og:title" content="La Inspecció de Treball determina que la Generalitat Valenciana ha comès frau amb 28 beques de Presidència"/>
    <meta property="og:description" content="Una denúncia de CCOO aconsegueix que l'administració ampliï les cotitzacions a la Seguretat Social"/>
  </head>
  <body>
    <article>
      <h1>La Inspecció de Treball determina que la Generalitat Valenciana ha comès frau amb 28 beques de Presidència</h1>
      <h2>Una denúncia de CCOO aconsegueix que l'administració ampliï les cotitzacions a la Seguretat Social</h2>
      <address>
        <time datetime="2019-11-18T14:31:41+00:00">18 Nov 2019, 14:31</time>
      </address>
      <p>La Inspecció de Treball ha constatat que 28 persones que exerceixen les tasques de becaris en el departament Presidència de la Generalitat Valenciana pateixen una situació de frau i ha dictaminat que el Consell haurà de cotitzar a la Seguretat Social en nom d'aquests treballadors perquè, així, comptin amb el dret a percebre prestacions per desocupació, a reclamar diferències salarials i a interposar demandes per acomiadament quan se'ls comuniqui la finalització de la seva beca. </p>
      <p>La resolució, que és ferma, afirma que existeix un "clar i evident frau de llei i abús de dret", perquè els becaris "cobreixen una activitat ordinària" i una "necessitat de mà d'obra" que haurien de realitzar empleats públics. La Inspecció de Treball posa com a exemple el servei de Publicitat i Imatge Institucional amb el doble de becaris que de funcionaris tècnics especialistes (vuit becaris i quatre funcionaris interins). Fins i tot, en el departament de Publicitat ni tan sols hi hauria una persona que supervisés les funcions dels becaris.</p>
      <p>Segons aquest organisme, la base reguladora per la qual l'administració haurà de cotitzar aquests becaris es correspon amb un salari brut mensual de 2.700 euros. La situació actual estableix un salari brut de 1.069 euros. A més, la Generalitat Valenciana haurà de fer efectiva la cotització per la totalitat del període de la beca. Finalment, l'experiència laboral d'aquestes persones es podrà tenir en compte per a posteriors processos selectius de l'administració.</p>
      <p>La resolució de la Inspecció de Treball s'ha produït arran d'una denúncia de Comissions Obreres, que va comunicar la situació d'aquests treballadors. Des del sindicat han destacat avui en una conferència de premsa que són "conscients de la falta de personal de la Generalitat", però han afirmat que aquesta situació "no ha de ser una excusa per precaritzar la joventut". "S'han de buscar opcions per a la creació d'ocupació pública", ha defensat Soledad Fernández, responsable d'acció sindical de la Federació de Serveis a la Ciutadania de CCOO. </p>
      <p>En la mateixa línia s'ha expressat la secretària d'ocupació i formació del sindicat al País Valencià, Ana García, que ha destacat que, en els departaments de Publicitat i Imatge Institucional, Planificació i Anàlisi Informativa, Gabinet de Premsa i Xarxes i Audiovisuals, els becaris assumeixen la gestió de "departaments sencers, treballant a les tardes, caps de setmana, guàrdies i festius". "Tenen moltes obligacions i cap dret laboral”, ha conclòs García.</p>
      <h3>A l'espera de noves resolucions</h3>
      <p>Des de CCOO han destacat que a més de les 28 beques de Presidència de la Generalitat Valenciana, també han aconseguit resoldre les situacions de frau en vuit beques de la Diputació de València i en una de l'Arxiu del Regne de València, gestionat per la conselleria d'Educació, Cultura i Esport. A més, el sindicat està a l'espera de la resolució de 20 beques més de les conselleria de Sanitat, Hisenda i Polítiques Inclusives i Igualtat que també han sigut denunciades.</p>
      <p>“No estem en contra de les beques, però sí de les falses beques i de la seva utilització fraudulenta. A més, en alguns casos hi ha hagut un encadenament de beques en les quals es realitzen les mateixes funcions i la mateixa feina”, ha destacat Ana García. Des del sindicat aposten perquè les beques es realitzin "correctament, amb una formació adequada i adquirint la pràctica necessària". "A través del diàleg social, s'ha d'establir un marc normatiu que reguli la utilització d'aquestes beques. Reclamem el desenvolupament en l'àmbit estatal de l'Estatut de les Pràctiques No Laborals, paralitzat davant l'absència de govern", ha conclòs la secretària d'ocupació i formació de CCOO al País Valencià.</p>
      <h3>La Generalitat, disposada a fer "els ajustaments necessaris"</h3>
      <p>La Generalitat Valenciana ha posposat valorar la decisió de la Inspecció de Treball i la possibilitat de presentar al·legacions fins al moment que rebi la resolució de manera oficial. Amb tot, des del departament que dirigeix Ximo Puig han defensat que les tasques que duen a terme els becaris "estan estrictament emmarcades en l'àmbit de la formació" i la seva activitat està "en tot moment planificada, dirigida i supervisada per funcionaris que els coordinen i tutoritzen". </p>
      <p>Des de Presidència també han mostrat la seva disposició a analitzar les conclusions de la Inspecció de Treball i a fer "els ajustaments necessaris per millorar aspectes relacionats, per exemple, amb l'avaluació del procés formatiu". Fonts de l'administració autonòmica han destacat que les pràctiques professionals analitzades es van començar a concedir a principis de la dècada de 1990, actualment tenen una duració de 30 hores setmanals, sis hores diàries, "que es compleixen estrictament", i estan remunerades amb una retribució de 1.000 euros al mes.</p>
      <p>Per al departament que dirigeix Ximo Puig, les beques de formació són una fórmula d'entrada al mercat laboral "molt eficaç", que des de l'administració autonòmica afirmen utilitzar des del "compromís en la lluita contra la precarietat i la temporalitat laboral" i amb un respecte "escrupolós dels drets dels treballadors i becaris".</p>
    </article>
  </body>
</html>