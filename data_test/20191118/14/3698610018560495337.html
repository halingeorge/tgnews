<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/prokuratura-ogolosila-pidozru-lyashku-prosit-aresht-bez-zastavi-330031_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T14:49:00+00:00"/>
    <meta property="og:title" content="Прокуратура оголосила підозру Ляшку, просить арешт без застави"/>
    <meta property="og:description" content="Клопотання про обрання запобіжного заходу розглядатиме Бориспільський суд."/>
  </head>
  <body>
    <article>
      <h1>Прокуратура оголосила підозру Ляшку, просить арешт без застави</h1>
      <h2>Клопотання про обрання запобіжного заходу розглядатиме Бориспільський суд.</h2>
      <address>
        <time datetime="2019-11-18T14:49:00+00:00">18 Nov 2019, 14:49</time>
      </address>
      <p>Бориспільська місцева прокуратура у понеділок, 18 листопада, оголосила підозру лідеру "Радикальної партії" <b><a href="https://dt.ua/UKRAINE/lyashka-mozhut-vzyati-pid-domashniy-aresht-cherez-biyku-z-gerusom-zmi-329803_.html">Олегу Ляшку через його бійку з народним депутатом і головою комітету з енергетики Андрієм Герусом</a></b>.</p>
      <p>Ексдепутату інкримінували ч. 2 статті 346 Кримінального кодексу – погроза або насильство щодо державного чи громадського діяча, умисне заподіяння середньої тяжкості тілесних ушкоджень чи легких тілесних ушкоджень, нанесення побоїв чи вчинення інших насильницьких дій у зв'язку з їх державною або громадською діяльністю.</p>
      <p>Вручення підозри підтвердив і сам Ляшко на своїй сторінці в Facebook.</p>
      <p>Прокуратура просить суд обрати йому запобіжний захід у вигляді арешту без альтернативи застави. "До суду направлено клопотання про обрання запобіжного заходу у вигляді утримання під вартою", - повідомили "<a href="https://ukranews.com/news/666724-lyashko-dolzhen-byt-arestovan-bez-alternativy-zaloga-prokuratura">Українським новинам</a>" в прес-службі ГПУ.</p>
      <p>Клопотання розглядатиме Бориспільський суд Київської області.</p>
      <p>На початку листопада <b><a href="https://dt.ua/POLITICS/lyashko-pobivsya-s-gerusom-328756_.html">Ляшко та Герус побилися в аеропорту "Бориспіль"</a></b>. "Радикал" звинуватив "слугу народу" в тому, що той відкрив імпорт електроенергії з країни-агресора Росії, чим зрадив національні інтереси України.</p>
      <p>Нагадаємо, 18 вересня <b><a href="https://dt.ua/ECONOMICS/rada-dozvolila-import-elektroenergiyi-z-bilorusi-ta-rosiyi-323986_.html">Верховна Рада дозволила імпортувати електроенергію з Білорусі та Росії</a></b> за двосторонніми договорами. Зміни в закон про ринок електроенергії парламент вніс законопроєктом №1084 "Про внесення змін до деяких законів України у сфері використання ядерної енергії". Документ підтримали 265 народних депутатів на засіданні 18 вересня.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3VrcmFuZXdzLmNvbS8=">Українські новини</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>