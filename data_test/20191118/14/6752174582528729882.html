<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kozma-gyilkosat-kenyszeritett-prostituciora-egy-not/"/>
    <meta property="og:site_name" content="lokál"/>
    <meta property="article:published_time" content="2019-11-18T14:30:29+00:00"/>
    <meta property="og:title" content="Kozma gyilkosa kényszerített prostitúcióra egy nőt"/>
    <meta property="og:description" content="Prostitúcióra kényszerített egy dunaújvárosi nőt egy 37 éves enyingi férfi és három társa - közölte a rendőrség hétfőn a honlapján. Az M1 aktuális csatorna úgy értesült, az enyingi férfi Sztojka Iván, aki 2009-ben részt vett Marian Cozma meggyilkolásában."/>
  </head>
  <body>
    <article>
      <h1>Kozma gyilkosa kényszerített prostitúcióra egy nőt</h1>
      <address><time datetime="2019-11-18T14:30:29+00:00">18 Nov 2019, 14:30</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/14334518830_cb65613784_b-1280x854.jpg"/>
      </figure>
      <p>
        <b>Prostitúcióra kényszerített egy dunaújvárosi nőt egy 37 éves enyingi férfi és három társa – közölte a rendőrség hétfőn a honlapján. Az M1 aktuális csatorna úgy értesült, az enyingi férfi Sztojka Iván, aki 2009-ben részt vett Marian Cozma meggyilkolásában.</b>
      </p>
      <p>A közlemény szerint S. I. rendszeresen beszámoltatta a nőt a jövedelméről, amit készpénzben vagy banki utalással kellett neki elküldenie. Ebben az általa beszervezett három bűntársa segítette, akik saját bankszámlájukról vették fel az oda utalt, prostitúcióval megkeresett pénzt, majd átadtak a férfinak. S. I.-t és társait november 13-án fogták el, otthonukban tartott kutatásokon bizonyítási eszközöket foglaltak le.</p>
      <p>Az enyingi férfit előállították és bűnszervezetben, üzletszerűen elkövetett kerítés és kitartottság megalapozott gyanúja miatt gyanúsítottként hallgatták ki, majd bűnügyi őrizetbe vették. A bíróság november 15-én rendelte el letartóztatását.</p>
      <p>A Hirado.hu-n megjelentek szerint az M1 aktuális csatorna úgy értesült, hogy az enyingi férfi nem más, mint Sztojka Iván, aki 2009-ben részt vett a veszprémi kézilabdázó, Marian Cozma meggyilkolásában. A férfit 13 év fegyházra ítélték, büntetéséből tavaly nyáron, feltételesen szabadult.</p>
    </article>
  </body>
</html>