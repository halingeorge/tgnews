<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/slutter-i-rosenborg/71833513"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T14:17:54+00:00"/>
    <meta property="og:title" content="Slutter i Rosenborg"/>
    <meta property="og:description" content="Den tidligere landslagsbacken Vegard Heggem (44) vil ikke ta gjenvalg til Rosenborg-styret etter åtte år som styremedlem."/>
  </head>
  <body>
    <article>
      <h1>Slutter i Rosenborg</h1>
      <h2>Den tidligere landslagsbacken Vegard Heggem (44) vil ikke ta gjenvalg til Rosenborg-styret etter åtte år som styremedlem.</h2>
      <address><time datetime="2019-11-18T14:17:54+00:00">18 Nov 2019, 14:17</time> by <a rel="author">NTB / Redaksjonen</a></address>
      <p>Det bekrefter Heggem overfor <a href="https://www.adressa.no/100Sport/fotball/Heggem-gir-seg-i-Rosenborg-styret-282955b.html">Adresseavisen</a>. Han sier det er en drøy måned siden han ga valgkomiteen beskjed om at han ikke vil innstilles for en ny periode.</p>
      <p>
        <b>- Det er ingen dramatikk i dette. Åtte år i styret føles nok, sier han til avisa.</b>
      </p>
      <p>Heggem slo selv gjennom som Rosenborg-spiller i siste halvdel av 1990-tallet. I 1998 ble han proff i Liverpool, der han etter hvert ble veldig skadeplaget og måtte gi seg.</p>
      <p>Heggem ble valgt inn i Rosenborgs styre i 2012. Neste årsmøte i trønderklubben holdes i februar.</p>
      <h3>Bjørnebye gir seg</h3>
      <p>Forrige uke ble det klart at også Stig Inge Bjørnebye og Hallvar Thoresen er ferdige hos trønderne.</p>
      <p>
        <b>Førstnevnte sluttet på dagen. Bjørnebye hadde kontrakt til mars 2021.</b>
      </p>
      <p>- Jeg meddelte at det ikke er aktuelt for meg å fortsette etter det. Utfallet av de samtalene var slik jeg hadde tenkt at de skulle bli: Det var uaktuelt for meg og RBK å ha en sportslig leder på oppsigelse, sa Bjørnebye.</p>
      <h3>- Rollen opphører</h3>
      <p>Thoresen hadde vært Rosenborgs sjefspeider siden 2016.</p>
      <p>- Jeg vil takke Hallvar for innsatsen i Rosenborg. Han har gjort en strukturert og ordentlig jobb. Vi har den seinere tid diskutert scouting-modellen og Hallvar sin rolle slik den har vært opphører. Han har gjort en god jobb siden han ble engasjert i 2016 og vi har nytt godt av hans store nettverk i europeisk fotball, sa Tove Moe Dyrhaug til <a href="https://www.rbk.no/nyheter/avslutter-samarbeidet-med-thoresen">RBK.no</a>.</p>
    </article>
  </body>
</html>