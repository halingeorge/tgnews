<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/2/1574087331-trenerskyi-rakurs-yurii-virt-naikrashchyi-trener-21-ho-turu-druhoi-lihy.html"/>
    <meta property="og:site_name" content="Footboom.com"/>
    <meta property="article:published_time" content="2019-11-18T14:32:00+00:00"/>
    <meta property="og:title" content="Тренерський ракурс: Юрій Вірт – найкращий тренер 21-го туру Другої ліги"/>
    <meta property="og:description" content="Всеукраїнське об’єднання тренерів з футболу аналізує підсумки матчів чергового туру Групи &quot;А&quot; та Групи &quot;Б&quot; української Другої ліги сезону 2019/20."/>
  </head>
  <body>
    <article>
      <h1>Тренерський ракурс: Юрій Вірт – найкращий тренер 21-го туру Другої ліги</h1>
      <address>
        <time datetime="2019-11-18T14:32:00+00:00">18 Nov 2019, 14:32</time>
      </address>
      <p>Всеукраїнське об’єднання тренерів з футболу аналізує підсумки матчів чергового туру Групи "А" та Групи "Б" української Другої ліги сезону 2019/20.</p>
      <p>Західна група приберегла на передостанній тур 2019 року потужне протистояння двох команд із когорти головних фаворитів. Матч на Рівненщині спроможний був суттєво змінити положення команд у трійці найкращих у Групі "А", не кажучи вже про великі переваги в боротьбі за "зимове чемпіонство".</p>
      <p>Тож наш сьогоднішній лауреат у Другій лізі – головний тренер рівненського "Вереса" Юрій Вірт. Його підопічні обіграли на своєму полі "Полісся" (2:1), не відпустивши конкурента в відрив та залишивши відкритим питання того, хто зимуватиме на вершині таблиці.</p>
      <p>
        <b>1. Номінальний результат команди – 5</b>
      </p>
      <p>
        <i>(важливість, несподіваність, сила суперника, історична й турнірна складова)</i>
      </p>
      <p>Напередодні цього туру "Верес" був третім, а "Полісся" – першим, їх розділяло п’ять очок. До того ж, житомиряни не програвали 10 (!) матчів поспіль, пропустивши м’ячі тільки в одному із цих поєдинків. А "Верес", у свою чергу, останній місяць провів напрочуд нерівно, вигравши до цього тільки один матч із чотирьох проведених.</p>
      <p>
        <b>2. Труднощі в вишикуванні та керуванні підопічними – 5</b>
      </p>
      <p>
        <i>(травмовані/дискваліфіковані, особливі обставини)</i>
      </p>
      <p>Обидві команди підійшли до центрального матчу туру з нечисленними втратами. Втім, у рівнян вони були суттєвішими. Якщо до відсутності вінгера Тимофієнка, який давно на лікарняному, команда мала час звикнути, то захисник Чеботаєв захворів недавно, в Чернівцях зіграв на морально-вольових, а гру проти житомирян змушений був пропустити. Добре, що безпосередня заміна була в наявності (не менш досвідчений Пінчук). Загалом, рівняни відзначаються лаконічністю в кадровому доборі, тому ці втрати могли позначитися на результаті.</p>
      <p>
        <b>3. Майстерність в роботі з кадрами – 5</b>
      </p>
      <p>
        <i>(гравці, використані не на своїх звичних позиціях та несподівані, але успішні нові обличчя у складі)</i>
      </p>
      <p>Тренерський штаб "Вереса" вдався до двох замін після сенсаційно програного матчу з "Буковиною" (4:5 в минулому турі). Замість Чеботаєва праворуч у захисті з’явився Пінчук (це заміна по позиції), а от Євдокимова замінив Ховбоша (він пішов у центр захисту, а в центр півзахисту піднявся з оборони універсал Петько).</p>
      <p>
        <b>4. Тренерська майстерність – 5</b>
      </p>
      <p>
        <i>(різноманіття тактик, зміни по ходу матчу, використання людського фактору)</i>
      </p>
      <p>"Верес" системно використовує награну схему 4-2-3-1, особливу роль у якій відіграє Яременко. Як відтягнутий форвард, він часто опускається в пошуках м’яча, а тому може як пробити із середньої дистанції, так і атакувати з другого темпу, з флангів. При роботі без м’яча команда компактно "сідає", а зміну фази використовує за рахунок швидких кросів і розрізних передач у розрахунку на ривки та прориви своїх атакувальних гравців.</p>
      <p>
        <b>5. Накопичувальний критерій – 3</b>
      </p>
      <p>
        <i>(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)</i>
      </p>
      <p>Пізньої осені "Верес" виступає нерівно. Позитивом можна вважати другу поспіль домашню перемогу та той факт, що рівняни зуміли обіграти більш успішних конкурентів, не відпустивши їх у відрив. Це класичний "матч за шість очок", перемога в якому стратегічно важлива.</p>
      <p>
        <b>Лауреат 21-го туру в номінації "Тренер тижня" в Другій лізі:</b>
      </p>
      <p>Юрій Вірт ("Верес" Рівне)</p>
      <p>Середній бал – 4,6</p>
      <related>
        <h4>Читайте также:</h4>
        <a href="https://www.footboom.com/ukrainian/2/1571583555-yurii-virt-khvyliuvavsia-za-rezultat-bo-pered-hroiu-z-uzhhorodom-bahato-futbolistiv-perekhvorily.html"/>
      </related>
    </article>
  </body>
</html>