<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/Jewish_identity/%D7%9E%D7%92_%D7%91_%D7%A2%D7%9D_%D7%94%D7%A0%D7%95%D7%A6%D7%A8%D7%99%D7%9D___%D7%99%D7%A9_%D7%9C%D7%A0%D7%95_%D7%A2%D7%91%D7%A8_%D7%95%D7%A2%D7%AA%D7%99%D7%93_%D7%9E%D7%A9%D7%95%D7%AA%D7%A3_"/>
    <meta property="og:site_name" content="הקול היהודי"/>
    <meta property="article:published_time" content="2019-11-18T14:28:00+00:00"/>
    <meta property="og:title" content="מג&quot;ב עם הנוצרים: &quot;יש לנו עבר ועתיד משותף&quot;"/>
    <meta property="og:description" content="במג&quot;ב ערכו טקס הצדעה לשוטרים הנוצרים בכנסיית כפר נחום. מפקד מג&quot;ב קובי שבתאי: &quot;פה לימד ישו את תורתו והרבה לחולל ניסים&quot;"/>
  </head>
  <body>
    <article>
      <h1>מג"ב עם הנוצרים: "יש לנו עבר ועתיד משותף"</h1>
      <h2>במג"ב ערכו טקס הצדעה לשוטרים הנוצרים בכנסיית כפר נחום. מפקד מג"ב קובי שבתאי: "פה לימד ישו את תורתו והרבה לחולל ניסים"</h2>
      <address><time datetime="2019-11-18T14:28:00+00:00">18 Nov 2019, 14:28</time> by <a rel="author">מערכת הקול-היהודי</a></address>
      <p><a href="https://www.hakolhayehudi.co.il/tags/%D7%A7%D7%95%D7%91%D7%99%20%D7%A9%D7%91%D7%AA%D7%90%D7%99">מפקד מג"ב קובי שבתאי</a> הכריז בטקס הוקרה של <a href="https://www.hakolhayehudi.co.il/tags/%D7%9E%D7%92%22%D7%91">מג"ב</a> לנוצרים המשרתים בישראל, כי לכולנו יש "עבר ועתיד משותף", ואף תיאר את ישו כ"מחולל ניסים".</p>
      <p>דובר משמר הגבול דיווח כי ביום חמישי האחרון התקיים מסע הכומתה של לוחמי מג"ב בסימן הוקרה והצדעה לבני העדה הנוצרית המשרתים בגופי הביטחון השונים ובהם מג"ב. את המסע שאורכו 20 ק"מ צעדו 433 חניכים ומפקדים ביניהם גם חניכים נוצרים, אשר התגייסו בהתנדבות.</p>
      <ul>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%AA%D7%A4%D7%95%D7%A6%D7%AA-%D7%95%D7%95%D7%A6%D7%90%D7%A4">הירשמו לתפוצת הווצאפ של הקול היהודי &gt;&gt;</a>
        </li>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%A0%D7%99%D7%95%D7%96%D7%9C%D7%98%D7%A8">הירשמו לניוזלטר שלנו &gt;&gt;</a>
        </li>
        <li>
          <a href="https://play.google.com/store/apps/details?id=web2application.a43561554994955.com.myapplication">הורד את האפליקציה של הקול היהודי &gt;&gt;</a>
        </li>
      </ul>
      <p>בסיומו של המסע שנערך בסמוך לבסיס האימונים על שם יצחק רבין ז"ל במכמש, נסעו החניכים לטקס ההוקרה לבני העדה הנוצרית שהתקיים בסמוך לכנסייה היוונית האורתודוקסית, שנים-עשר השליחים שבכפר נחום שעל חופה הצפוני של הכנרת.</p>
      <p>באירוע השתתפו מפקד משמר הגבול, ניצב יעקב (קובי) שבתאי, מפקד בית הספר החילי, תנ"צ יהודה יהושוע, בכירי העדה הנוצרית בארץ, משפחות שכולות, מפקדי ולוחמי מג"ב.</p>
      <p>מפקד מג"ב קובי שבתאי אמר בטקס: "התכנסנו כאן הערב לחלוק כבוד ולהצדיע בטקס מרגש למי שבחר לקשור את גורלו עם החיל ועם מדינת ישראל. היום אנחנו מעלים על נס את מורשתם ותרבותם של בני הדת הנוצרית מקרב בני המיעוטים.</p>
      <p>מביאים לקדמת הבמה מסורת, חיבור לשורשים חשיפה לתרבות האחר, גאוות יחידה ומורשת שהועברה מדור לדור".</p>
      <p>שבתאי הוסיף וציין כי "בחרנו לערוך את הטקס דווקא כאן בכפר נחום המקודש לבני הדת הנוצרית. הברית החדשה מזכירה את כפר נחום כעירו של ישו וכמקום בו לימד ישו את תורתו והרבה לחולל ניסים. אזור זה משופע בכנסיות מפוארות בהם ניתן לראות את מיטב האדריכלות והאומנות הנוצרית.</p>
      <p>על אף השוני בתרבויות והמנהגים רב המשותף בין כל היושבים כאן ובבסיס בני האדם שווים אנחנו. אני מאחל לכולנו שאהבת האדם תמשיך להוביל אותנו בעשייה מתוך הבנה שיש לנו עבר ועתיד משותף".</p>
      <p>
        <b>צפו: מפקד מג"ב קובי שבתאי בטקס</b>
      </p>
      <figure>
        <iframe src="https://www.youtube.com/embed/OKxKd0uVXnw" width="640" height="360" data-service="Youtube" scrolling="no"/>
      </figure>
      <p>מפקד גדוד "גורן" (גדוד הטירונים של מג"ב), סנ"צ רונן יוספי אמר בנאומו: "את אחד משלבי השיא של הטירונות אנו בוחרים לציין דווקא כאן במקום מרגש זה, כנסיית שנים-עשר השליחים, מקום אשר יש לו עבר מורשתי מפואר. כמובן שאין באירוע זה די כדי לבטא עד כמה גדולה מחויבותנו במשמר הגבול לעדה הנוצרית אשר החל משנותיה הראשונות של המדינה בחרו להיות שותפי אמת, אמיצים שבחרו לפעול שכם אל שכם ליצירת עתיד טוב יותר לכולנו, שרוצים לחיות כאן באחווה ואהבה".</p>
    </article>
  </body>
</html>