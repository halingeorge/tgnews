<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/policy/self-government/item/489113-s-daniilidis-den-ginontai-edo-kai-25-mines-ylotomiseis-sto-seix-sou-video"/>
    <meta property="og:site_name" content="thestival.gr"/>
    <meta property="article:published_time" content="2019-11-18T14:45:00+00:00"/>
    <meta property="og:title" content="Σ. Δανιηλίδης: Δεν γίνονται εδώ και 2,5 μήνες υλοτομήσεις στο Σέιχ Σου (VIDEO)"/>
    <meta property="og:description" content="Τον κώδωνα του κινδύνου για τη δράση του φλοιοφάγου εντόμου που προκάλεσε μεγάλες καταστροφές στο δάσος του Σέιχ Σου, έκρουσε ο δήμαρχος Νεάπολης - Συκεών, Σίμος Δανιηλίδης."/>
  </head>
  <body>
    <article>
      <h1>Σ. Δανιηλίδης: Δεν γίνονται εδώ και 2,5 μήνες υλοτομήσεις στο Σέιχ Σου (VIDEO)</h1>
      <address><time datetime="2019-11-18T14:45:00+00:00">18 Nov 2019, 14:45</time> by <a rel="author">Τακης Τσουκαλέλης</a></address>
      <p>Τον κώδωνα του κινδύνου για τη δράση του φλοιοφάγου εντόμου που προκάλε<b>σε </b>μεγάλες καταστροφές στο δάσος του Σέιχ Σου, έκρουσε ο δήμαρχος Νεάπολης - Συκεών, <b>Σίμος Δανιηλίδης.</b></p>
      <p>Σε δηλώσεις του σε δημοσιογράφους στο περιθώριο της πρώτης συνεδρίασης του νέου ΔΣ της Περιφερειακής Ένωσης Δήμων Κεντρικής Μακεδονίας (ΠΕΔ-ΚΜ), ο κ. Δανιηλίδης κατήγγειλε πως εδώ και 2,5 μήνες δεν έχει γίνει καμία εργασία υλοτόμησης στο δάσος προκειμένου να απομακρυνθούν τα προσβεβλημένα δέντρα.</p>
      <p>"<i>Συνεχίζει το φαινόμενο να επεκτείνεται και στα υγιή δέντρα, εμφανίζεται </i><b>ξανά</b><i> το φαινόμενο με τα ξερά δέντρα τα οποία καταστρέφονται ολοσχερώς</i>", σημείωσε χαρακτηριστικά ο δήμαρχος Νεάπολης - Συκεών.</p>
      <p>Όπως είπε, παρά το γεγονός πως το υπουργείο Περιβάλλοντος και Ενέργειας ενέκρινε και μεταβίβασε κονδύλι ύψους 500.000 ευρώ προς τα αρμόδια δασαρχεία της περιοχής, δεν προχωρούν οι εργασίες "όχι με γοργούς ρυθμούς, αλλά ούτε καν με ρυθμούς χελώνας".</p>
      <p>"<i>Πρέπει άμεσα να μπουν δεκάδες συνεργεία με εξοπλισμό, να κόψουν όλα τα ξερά αλλά και όλα τα προσβεβλημένα δέντρα</i>", ανέφερε επίσης στις δηλώσεις του ο Σίμος Δανιηλίδης.</p>
      <p>Ερωτηθείς για τους λόγους που δεν προχωρούν οι εργασίες ο δήμαρχος Νεάπολης - Συκεών είπε πως "<i>το δασαρχείο δεν απαντά επίσημα και σοβαρά</i>" και συνέχισε λέγοντας πως ισχυρίζεται ότι κάνει προετοιμασία.</p>
      <p>Παράλληλα υπογράμμισε την ανάγκη για μελέτη αντιπλημμυρικών έργων αλλά και τη σύσταση φορέα ο οποίος θα μελετήσει την ουσιαστική αναζωογόνηση του δάσους του Σέιχ Σου.</p>
      <p>"<i>Είναι θέμα επιβίωσης της πόλης, είναι θέμα ποιότητας ζωής</i>", τόνισε επίσης και κάλεσε τους φορείς της πολιτείας να συνεργαστούν με την τοπική αυτοδιοίκηση για τη διάσωση του δάσους.</p>
      <p>Δείτε το βίντεο του Thestival.gr:</p>
      <figure>
        <iframe src="https://www.youtube.com/embed/Uz5C9bJOipU" width="1280" height="720" data-service="Youtube" scrolling="no"/>
      </figure>
    </article>
  </body>
</html>