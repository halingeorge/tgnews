<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/polisen-oroad-over-barn-och-unga-som-bar-kniv-i-esbo-yngsta-bara-8-ar/"/>
    <meta property="og:site_name" content="HBL"/>
    <meta property="article:published_time" content="2019-11-18T14:21:00+00:00"/>
    <meta property="og:title" content="Polisen oroad över barn och unga som bär kniv i Esbo – yngsta bara 8 år"/>
    <meta property="og:description" content="Esbopolisen har under hösten stött på allt fler minderåriga som bär kniv med sig till skolan och på fritiden."/>
  </head>
  <body>
    <article>
      <h1>Polisen oroad över barn och unga som bär kniv i Esbo – yngsta bara 8 år</h1>
      <h2>Esbopolisen har under hösten stött på allt fler minderåriga som bär kniv med sig till skolan och på fritiden.</h2>
      <address><time datetime="2019-11-18T14:21:00+00:00">18 Nov 2019, 14:21</time> by <a rel="author">Anna Svartström</a></address>
      <p>Nyligen larmade polisen i Esbo och Grankulla om en ökning av rån utförda av minderåriga, <a href="https://www.hbl.fi/artikel/ungdomar-ranar-i-esbo-och-grankulla-hotar-med-vald-for-en-godispase-eller-slant/">vilket HBL uppmärksammade</a>. Nu uttrycker polisen oro för att unga i Esbo bär med sig knivar och olika slags eggvapen.</p>
      <p>Den yngsta som har polisanmälts har varit bara 8 år gammal, skriver polisinrättningen i Västra Nyland i ett pressmeddelande.</p>
      <p>Polisen betonar att det är olagligt att bära eggvapen utan giltig orsak, oberoende av knivens storlek.</p>
      <p>De knivar som har hittats bland unga är till exempel brödknivar, fällknivar, multifunktionsverktyg och så kallade överlevnadsknivar. De har hittats hos barn och unga både i skolan och på fritiden. Enligt polisen handlar det om ett fenomen som har blivit påtagligt i Esbo under hösten.</p>
      <p>Kriminalkommissarie <b>Jenni Romanoff </b>säger i pressmeddelandet att många unga, som polisen har talat med, har sagt att också andra bär kniv. Polisen uppmanar vårdnadshavare att ta upp frågan med sina barn, och vid behov kontrollera väskor och mobiler.</p>
    </article>
  </body>
</html>