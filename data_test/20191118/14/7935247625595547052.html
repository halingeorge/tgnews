<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/zorlu-pazarlik-oncesi-grev-resti-215472h.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T14:15:30+00:00"/>
    <meta property="og:title" content="Zorlu pazarlık öncesi grev resti"/>
    <meta property="og:description" content="Türk Metal Sendikası Genel Başkanı Pevrul Kavlak, işverenin teklifinin beklentilerin altında kalması halinde grev kararı alabileceklerini belirtti."/>
  </head>
  <body>
    <article>
      <h1>Zorlu pazarlık öncesi grev resti</h1>
      <h2>Türk Metal Sendikası Genel Başkanı Pevrul Kavlak, işverenin teklifinin beklentilerin altında kalması halinde grev kararı alabileceklerini belirtti.</h2>
      <address>
        <time datetime="2019-11-18T14:15:30+00:00">18 Nov 2019, 14:15</time>
      </address>
      <p>Kavlak, 186 iş yerindeki yaklaşık 130 bin çalışanı ilgilendiren Türkiye Metal Sanayicileri Sendikası (MESS) Grup Toplu İş Sözleşmesi görüşmelerinde gelinen süreçle ilgili bilgi verdi. Sendikaları ile MESS arasındaki görüşmelerin 7 Ekim'deki ilk oturumla başladığını hatırlatan Kavlak,şu ana kadar gerçekleşen üç oturumda 38 maddenin kabul edildiğini, geriye kalan 67 maddenin ise dördüncü ve beşinci oturumlarda görüşüleceğini vurguladı. Dördüncü oturumun yarın yapılacağına dikkati çeken Kavlak, ‘'Aralık ayının başındaki beşinci toplantıda işveren tarafının parasal teklifini sunmasını bekliyoruz. Bu teklifin beklentimizi karşılamasını bekliyoruz. İşverenin teklifi beklentimizin altında kalırsa uyuşmazlık tutulur. Sonra arabulucu nezdinde bir araya gelinir. İşveren teklifini revize ederse görüşmeler sürer, etmezse arabulucu raporundan sonra grev kararı alırız'' dedi.</p>
      <p>
        <b>PAYIMIZI İSTİYORUZ</b>
      </p>
      <p>MESS Grup Toplu İş Sözleşmesi'nin 1992'den beri grev kararı alınmadan bitmediğini dile getiren Kavlak, müzakereli devam eden 2019-2020 dönemi sözleşmesinde de zorlu pazarlık sürecinin yaşanacağının altını çizdi. Pevrul Kavlak, ‘'Özellikle otomotiv sanayisinde iç pazarda daralma var ama ihracatta işler iyi gidiyor. Satışlar yüksek. Döviz kurundaki artışında etkisiyle işletmelerin ciroları iki yıl öncesine göre gayet iyi seviyede. İşçiler olarak buradan payımızı istiyoruz. Üyelerimizin beklentisini karşılayan, 'Allah sendikamızdan razı olsun.' diyebileceği bir sözleşme imzalayacağız'' diye konuştu.</p>
    </article>
  </body>
</html>