<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717811/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B1%D8%A7%D9%86%D9%86%D8%AF%DA%AF%D8%A7%D9%86-%D9%85%D8%AA%D8%AE%D9%84%D9%81-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84-%D8%AB%D8%A8%D8%AA-%D9%86%D8%A7%D9%85-%D9%85%D8%B3%DA%A9%D9%86-%D9%85%D9%84%DB%8C-%D8%AA%D9%85%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:13:24+00:00"/>
    <meta property="og:title" content="برخورد با رانندگان متخلف/ تا پایان امسال ثبت نام مسکن ملی تمام می‌شود"/>
    <meta property="og:description" content="وزیر راه و شهرسازی اعلام کرد که سهمیه بنزین برای همه ناوگان حمل و نقل عمومی و خدماتی در نظر گرفته شده است و با رانندگانی که نرخ کرایه را افزایش دهند برخورد می‌شود."/>
  </head>
  <body>
    <article>
      <h6 class="kicker">وزیر راه و شهرسازی به ایسنا اعلام کرد</h6>
      <h1>برخورد با رانندگان متخلف/ تا پایان امسال ثبت نام مسکن ملی تمام می‌شود</h1>
      <address><time datetime="2019-11-18T14:13:24+00:00">18 Nov 2019, 14:13</time> by <a rel="author">روح‌الله رضایی مقدم</a></address>
      <p>وزیر راه و شهرسازی اعلام کرد که سهمیه بنزین برای همه ناوگان حمل و نقل عمومی و خدماتی در نظر گرفته شده است و با رانندگانی که نرخ کرایه را افزایش دهند برخورد می‌شود.</p>
      <p>به گزارش ایسنا، محمد اسلامی وزیر راه و شهرسازی در حاشیه آیین تقدیر از دست اندرکاران عملیات حج تمتع سال ۱۳۹۸ در هواپیمای جمهوری اسلامی ایران (هما) گفت: برای همه ناوگان حمل و نقل عمومی از جمله تاکسی‌های درون شهری و برون شهری سهمیه سوخت در نظر گرفته شده که این سهمیه برای سواری های کرایه برون شهری ۷۵۰ لیتر است و چند روز اخیر آبان ماه را برای آنها در نظر گرفته‌ایم و هیچ گونه خساستی برای تعیین و اختصاص سهمیه سوخت این ناوگان که به مردم خدمت رسانی می‌کند به خرج نمی دهیم.</p>
      <p>وی با بیان این که سهمیه بندی سوخت برای کمک به قشر عظیمی از مردم است تاکید کرد: اگر افزایش نرخ کرایه از سوی رانندگان ناوگان حمل و نقل عمومی صورت بگیرد جرم محسوب می‌شود و با آنها برخورد می‌شود.</p>
      <p>
        <b>تا پایان امسال ثبت نام مسکن ملی تمام می‌شود</b>
      </p>
      <p>وزیر راه و شهرسازی  در پاسخ به این سوال که در پی اصلاح قیمت سوخت آیا قیمت‌ها در حوزه راه و شهرسازی و حمل و نقل تغییر می‌کند یا خیر تاکید کرد: هیچ قیمتی تغییر نخواهد کرد و از همه اقدامات تورم زا پرهیز می‌کنیم چرا که هدف ما حمایت از مردم به ویژه قشر متوسط به پایین جامعه است.</p>
      <p>وی همچنین درباره آخرین وضعیت ثبت نام طرح اقدام ملی مسکن گفت: ثبت نام طرح ملی مسکن هم برای  شناسایی محل‌های هدف و متقاضیان واقعی مسکن است که تا پایان امسال به پایان می‌رسد و امیدوارم همه مردم در این طرح خانه دار شوند. براین اساس یا به مردم به صورت فردی یا گروهی زمین می دهیم تا خانه‌هایشان را بسازند یا این که از طریق  شرکت‌های که قرارداد بستیم  و اتصال آنها به متقاضیان این طرح را جلو می‌بریم.</p>
      <p>اسلامی ادامه داد: تاکنون ۱۵ هزار نفر در سه استان در طرح ملی مسکن ثبت نام کردند که در برخی شهرها مانند قم ظرفیت موجود خیلی زود جذب شد و این مسئله نشان می‌دهد در این مناطق باید دوباره ثبت نام را آغاز کنیم و زمین به آنها اختصاص بدهیم.</p>
      <p>وزیر راه و شهرسازی گفت: برخی می‌گویند که طرح اقدام ملی مسکن در نقاط دور افتاده آغاز شده و باید در کلانشهرها مانند تهران اجرا شود اما باید در پاسخ گفت این طرح ابتدا در تهران توسط رئیس جمهور کلنگ زنی شد واواخر آذر ماه دوباره ثبت نام آن در تهران آغاز می‌شود  و بقیه کلانشهرها نیز به آنها اضافه خواهند شد.</p>
      <p>به گزارش ایسنا، در پایان این مراسم از برگزیدگان دست اندر کار عملیات حج تمتع امسال تقدیر شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082717550/%D9%87%D8%B1-%D9%88%D8%B3%DB%8C%D9%84%D9%87-%D9%86%D9%82%D9%84%DB%8C%D9%87-%DA%86%D9%87-%D9%85%D9%82%D8%AF%D8%A7%D8%B1-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%AF%D8%B1%DB%8C%D8%A7%D9%81%D8%AA-%D9%85%DB%8C-%DA%A9%D9%86%D8%AF"/>
        <a href="https://www.isna.ir/news/98082616590/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%84%DB%8C%D8%AA-%D9%86%D8%A7%D9%88%DA%AF%D8%A7%D9%86-%D8%AC%D8%A7%D8%AF%D9%87-%D8%A7%DB%8C-%D9%86%D8%AF%D8%A7%D8%B1%DB%8C%D9%85"/>
        <a href="https://www.isna.ir/news/98082415807/%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%AA%D8%A7%DA%A9%D8%B3%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D8%BA%DB%8C%D8%B1-%D9%82%D8%A7%D9%86%D9%88%D9%86%DB%8C-%DA%A9%D8%B1%D8%A7%DB%8C%D9%87-%D8%AC%D8%AF%D8%A7-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D9%86%D9%86%D8%AF"/>
      </related>
    </article>
  </body>
</html>