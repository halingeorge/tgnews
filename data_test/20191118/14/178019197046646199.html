<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/procesory/procesory_amd_ryzen_threadripper_1_i_2_gen_znacznie_stanialy"/>
    <meta property="og:site_name" content="PurePC"/>
    <meta property="article:published_time" content="2019-11-18T14:00:01+00:00"/>
    <meta property="og:title" content="Procesory AMD Ryzen Threadripper 1. i 2. gen. znacznie staniały"/>
    <meta property="og:description" content="Niebawem w sklepach pojawią się Threadrippery wykorzystujące architekturę Zen 2, ale to paradoksalnie dobry moment na nabycie układu starszej generacji."/>
  </head>
  <body>
    <article>
      <h1>Procesory AMD Ryzen Threadripper 1. i 2. gen. znacznie staniały</h1>
      <address><time datetime="2019-11-18T14:00:01+00:00">18 Nov 2019, 14:00</time> by <a rel="author">Piotr Piwowarczyk</a></address>
      <figure>
        <img src="https://www.purepc.pl/files/Image/m165/27510.jpg"/>
      </figure>
      <p>AMD w ostatnich latach udało się osiągnąć bardzo dużo. Do najważniejszych zasług amerykańskiego przedsiębiorstwa należy zaliczyć rozruszanie branży desktopowych procesorów. Intel przez ostatnie lata pozostawał w zasadzie monopolistą w tym segmencie i to zarówno w kwestii chipów mainstreamowych, jak i tych dla profesjonalistów. Z biegiem czasu jednak gigant popadł w stagnację i miał własne wewnętrzne problemy, co w końcu wykorzystało AMD prezentując względnie wydajne i wielordzeniowe chipy. Warto zwrócić szczególną uwagę na układy HEDT od Czerwonych - mowa tutaj o jednostkach Ryzen Threadripper, które oferują nawet do 32 rdzeni i 64 wątków. Co prawda niebawem w sklepach pojawią się jeszcze wydajniejsze Threadrippery wykorzystujące architekturę Zen 2, ale to paradoksalnie dobry moment na nabycie procesora starszej generacji. Ich ceny są dziś niezwykle atrakcyjne. Nie zawsze potrzebujemy najnowszej jednostki do swoich zadań na komputerze.</p>
      <h3>💬 Starsze procesory AMD Ryzen Threadripper stanowią teraz dobrą alternatywę dla mocnych mainstreamowych układów, oczywiście pod warunkiem, że potencjalny klient wykorzystuje komputer do profesjonalnych zastosowań.</h3>
      <figure>
        <img src="https://www.purepc.pl/image/news/2019/11/18_procesory_amd_ryzen_threadripper_1_i_2_gen_znacznie_stanialy_0_b.jpg"/>
      </figure>
      <p>Procesory HEDT zazwyczaj kojarzą nam się z bardzo wysoką ceną, ale w tym wypadku dotychczas wydane Threadrippery łamią ten stereotyp. Chipy z serii 19XX i 29XX staniały do poziomu drogich mainstreamowych jednostek. Najlepszym przykładem niech będzie podstawowy 8-rdzeniowy / 16-wątkowy Ryzen Threadripper 1900X, który kosztuje ok. 200 euro (w polskich sklepach ok. <a href="https://www.ceneo.pl/55238790">950 zł</a>), a dodajmy, że zbliża się <i>Black Friday</i> i jego cena może jeszcze znacząco spaść. Dodajmy tylko, że podobnie wyceniane są aktualnie 6-rdzeniowe / 12-wątkowe chipy Ryzen 5 3600(X). Jest to świetna okazja dla kogoś, komu zależy na większej liczbie rdzeni i bardziej funkcjonalnej platformie X399 (która jednak może być zauważalnie droższa niż AM4).</p>
      <h3>🔗 <a href="https://www.purepc.pl/procesory/amd_ryzen_threadripper_3960x_i_3970x_zapowiedz_oraz_ceny">AMD Ryzen Threadripper 3960X i 3970X - Zapowiedź oraz ceny</a></h3>
      <figure>
        <img src="https://www.purepc.pl/image/news/2019/11/18_procesory_amd_ryzen_threadripper_1_i_2_gen_znacznie_stanialy_1_b.png"/>
      </figure>
      <h3>🔗 <a href="https://www.purepc.pl/plyty_glowne/plyty_glowne_amd_trx40_nie_dla_threadripperow_1_i_2_generacji">Płyty główne AMD TRX40 nie dla Threadripperów 1. i 2. generacji</a></h3>
      <p>Bardzo dobrze prezentują się ceny również mocniejszych procesorów Ryzen Threadripper. 12-rdzeniowe/24-wątkowe układy oznaczone jako 1920X i 2920X wyceniane są kolejno na ok. 250 i 390 euro (w Polsce ok. <a href="https://www.ceneo.pl/54152373">1250 zł</a> i <a href="https://www.ceneo.pl/73343800">1650 zł</a>) i w tym momencie stanowią dobrą alternatywę dla mocnych Ryzenów 3. generacji, oczywiście pod warunkiem, że potencjalny klient wykorzystuje komputer głównie do profesjonalnych zastosowań. Nie od dziś wiadomo, że do gier najlepszym wyborem będą procesory z serii Intel Core i5 / i7 / i9-9000 oraz AMD Ryzeny 3000. Obniżki przed świętami oraz Black Friday pozytywnie wpływają na ceny podzespołów.</p>
      <footer>Źródło: Guru3D</footer>
      <related>
        <h4>Powiązane publikacje</h4>
        <a href="https://www.purepc.pl/procesory/amd_athlon_300g_tanie_apu_dla_budzetowych_komputerow"/>
        <a href="https://www.purepc.pl/procesory/amd_ryzen_9_3950x_zadebiutuje_w_sklepach_pod_koniec_miesiaca"/>
        <a href="https://www.purepc.pl/procesory/amd_ryzen_threadripper_3960x_i_3970x_zapowiedz_oraz_ceny"/>
        <a href="https://www.purepc.pl/procesory/amd_zen_3_producent_przybliza_nam_date_premiery_ukladow"/>
        <a href="https://www.purepc.pl/procesory/amd_ryzen_threadripper_3960x_i_3970x_ceny_i_specyfikacja"/>
      </related>
    </article>
  </body>
</html>