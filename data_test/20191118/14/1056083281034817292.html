<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717800/%DA%AF%D8%B2%D8%A7%D8%B1%D8%B4%DB%8C-%D8%A7%D8%B2-%D8%AE%D8%B3%D8%A7%D8%B1%D8%AA-%D9%88%D8%A7%D8%B1%D8%AF%D9%87-%D8%A8%D9%87-%D8%A8%D8%B1%D8%AE%DB%8C-%D8%B4%D9%87%D8%B1%D9%87%D8%A7-%D8%AF%D8%B1-%D9%BE%DB%8C-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:01:12+00:00"/>
    <meta property="og:title" content="گزارشی از خسارت وارده به برخی شهرها در پی ناآرامی‌های اخیر"/>
    <meta property="og:description" content="ایسنا/تهران در پی افزایش قیمت بنزین از بامداد جمعه، 24 آبان، اعتراضاتی در برخی نقاط کشور شکل گرفت و در این میان برخی از اعتراضات مدنی مردم سوء استفاده کرده و به اموال عمومی و زیرساخت‌های شهری آسیب زدند."/>
  </head>
  <body>
    <article>
      <h1>گزارشی از خسارت وارده به برخی شهرها در پی ناآرامی‌های اخیر</h1>
      <address>
        <time datetime="2019-11-18T14:01:12+00:00">18 Nov 2019, 14:01</time>
      </address>
      <p>ایسنا/تهران در پی افزایش قیمت بنزین از بامداد جمعه، 24 آبان، اعتراضاتی در برخی نقاط کشور شکل گرفت و در این میان برخی از اعتراضات مدنی مردم سوء استفاده کرده و به اموال عمومی و زیرساخت‌های شهری آسیب زدند.</p>
      <p>
        <b>از جمله آنکه در اصفهان، اعتراضات از صبح شنبه آغاز شد.</b>
      </p>
      <p>طبق گفته شهردار اصفهان، خسارت به اموال عمومی و ناوگان حمل و نقل شهری و برخی اداره‌ها و بانک ها وارد شده به طوری که تنها در روز شنبه 27 اتوبوس به آتش کشیده شد. به مترو اصفهان نیز خسارتی وارد شد و منجر به تعطیلی آن شد.</p>
      <p>همچنین طبق مشاهدات میدانی خبرنگار ایسنا در شهر بهارستان اصفهان نیز تجمعات اعتراضی شکل گرفت و در این میان اغتشاش گران صف خود را از اعتراض گران جدا کرده و به تعدادی شعب بانک آسیب زدند. در بهارستان صدای تیراندازی نیز شنیده شده است.</p>
      <p>بنا بر برخی گزارش‌ها که ایسنا نمی‌تواند آن را به تنهایی تایید کند شهر نجف آباد اصفهان نیز  شاهد تجمعات اعتراضی بوده و دوشنبه مدارس این شهر تعطیل اعلام شد.</p>
      <p>
        <b>همچنین اغتشاش گران در شیراز، زندگی روزمره شهروندان در این شهر را مختل کردند.</b>
      </p>
      <p>مشاهدات خبرنگار ایسنا حاکی است که اکثر جایگاه های بنزین خصوصا جایگاه های متعلق به بخش خصوصی در ساعاتی از روز  با حضور ماموران انتظامی باز شده و به عرضه بنزین پرداخته‌اند. همین موضوع سبب ایجاد تقاضای زیاد مقابل جایگاه های بنزین شده است.</p>
      <p>افزایش تقاضا برای نان، مواجهه مردم با مشکل تردد در برخی نقاط،  اختلال در فعالیت سیستم حمل و نقل عمومی اعم از اتوبوس و مترو، دریافت کرایه های بالا توسط برخی خودروهایی که اقدام به جابه جایی مسافر می‌کنند و مسدود بودن برخی مسیرهای اصلی معابر عمومی در ساعات بعدازظهر، مردم را دچار مشکل کرده است.</p>
      <p>اغتشاشگران با حمله به خودروها و کسانی‌که به اقدامات خرابکارانه اعتراض دارند، تردد در معابر را با مشکل مواجه کرده و جان مردم را به مخاطره افکنده اند؛. نبود وسیله نقلیه به میزان کافی موجب افزایش هزینه حمل و نقل در شیراز شده است و کاربران تاکسی های اینترنتی نیز امکان دریافت خدمات از این سرویس ها را ندارند.</p>
      <p>همچنین شب گذشته ساختمان اورژانس صدرا و یک دستگاه خودروی آمبولانس اهدایی خیرین به این مرکز آسیب دیده است.</p>
      <p>اخلالگران علاوه بر شعب بانکها، به ایستگاه‌های مترو، ایستگاه های اتوبوس، تیرهای چراغ روشنایی معابر، باغچه ها و تابلوهای تبلیغاتی و ساختمان برخی از اداره ها نظیر جهاددانشگاهی، اداره آب و ... آسیب هایی را وارد کرده اند.</p>
      <p>
        <b>در لرستان نیز  دبیر شورای هماهنگی بانک‌های استان لرستان خبر داده، ۴۴ شعب بانک در ناآرامی‌های چند روز گذشته در سطح شهرستان خرم‌آباد دچار خسارت شدند.</b>
      </p>
      <p>بیژن بیرانوند مقدم به ایسنا گفته، در نا آرامی‌ روزهای گذشته در خرم‌آباد ۶۴ خودپرداز بین ۲۰ تا ۱۰۰ درصد تخریب شدند. همچنین هفت شعبه در شهرستان خرم‌آباد بین ۲۰ تا ۱۰۰ درصد دچار خسارت دیدند. خوشبختانه در سایر شهرستان‌های استان گزارشی مبنی بر خسارت اعلام نشده است.</p>
      <p>طبق مشاهدات عینی خبرنگار ایسنا از استان البرز، شهر کرج وضعیت پایدار و آرامی دارد.</p>
      <p>انتهای پیام</p>
    </article>
  </body>
</html>