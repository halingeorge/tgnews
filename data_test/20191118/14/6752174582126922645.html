<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-walesi-magyar-bozsik-peter-batran-kell-jatszani-es-elorefele-vedekezni/"/>
    <meta property="og:site_name" content="lokál"/>
    <meta property="article:published_time" content="2019-11-18T14:20:49+00:00"/>
    <meta property="og:title" content="Walesi-magyar - Bozsik Péter: Bátran kell játszani és előrefelé védekezni"/>
    <meta property="og:description" content="A magyar labdarúgó-válogatott tulajdonképpen döntőt játszik kedden Wales vendégeként az Európa-bajnoki selejtezősorozatban, ugyanis amelyik csapat nyer, az - a csoportelső horvátok mögött másodikként - kijut a jövő évi kontinensviadalra."/>
  </head>
  <body>
    <article>
      <h1>Walesi-magyar - Bozsik Péter: Bátran kell játszani és előrefelé védekezni</h1>
      <address><time datetime="2019-11-18T14:20:49+00:00">18 Nov 2019, 14:20</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/TZIHZ20180829011-1280x853.jpg"/>
      </figure>
      <p>
        <b>A magyar labdarúgó-válogatott tulajdonképpen döntőt játszik kedden Wales vendégeként az Európa-bajnoki selejtezősorozatban, ugyanis amelyik csapat nyer, az – a csoportelső horvátok mögött másodikként – kijut a jövő évi kontinensviadalra.</b>
      </p>
      <p>Az előjelek nem a legjobbak Marco Rossi szövetségi kapitány számára, mivel felforgatott védelemmel kellene kivívnia a győzelmet. Az olasz szakember a hátsó alakzatból három kulcsjátékosára nem számíthat: Korhut Mihály eltiltás, Willi Orbán és Kádár Tamás pedig sérülés miatt nem léphet pályára Cardiffban. Ezzel szemben a szigetországiak legnagyobb sztárja, Gareth Bale éppen felépült a sorsdöntő összecsapásra, egy hónapos kihagyás után szombaton, az Azerbajdzsánban aratott kétgólos siker alkalmával tért vissza, de a Real Madrid szélsőjén kívül bevethető lesz a Juventusban futballozó Aaron Ramsey, valamint a Manchester Unitedet erősítő Daniel James is.</p>
      <p>Bozsik Péter korábbi szövetségi kapitány, az M4 Sport szakértője szerint agresszív, sokat futó ellenfél a walesi válogatott, amelyik technikailag nem áll olyan szinten, mint a múlt pénteki ellenfél, az uruguayi csapat, de a mérkőzés jellege miatt sokkal motiváltabb lesz.</p>
      <p>“Örülök, hogy Nagy Ádám visszatér a csapathoz, talán Pátkai Máté is rendelkezésre áll. Vida Máté jól teljesített a korábbi mérkőzéseken, a védelem közepe, Baráth Botond, Lang Ádám pedig a vártnál jobb volt Uruguay ellen, remélem, hogy stabilak lesznek Cardiffban is. Forró hangulatra számítok, bízom benne, hogy meg tudjuk nyerni a találkozót. Bátran kell játszani és előrefelé védekezni, agresszívan, nem úgy, mint ahogy Horvátország vagy Uruguay ellen kezdtünk” – fejtette ki.</p>
      <p>A csoport másik találkozójának csak akkor lesz jelentősége, ha a walesi-magyar rangadó döntetlennel zárul. Ebben az esetben Szlovákia nevető harmadikként megszerezheti az Eb-részvételt jelentő második helyet az ötösben, amennyiben hazai pályán – a papírformának megfelelően – felülmúlja a sereghajtó azeri csapatot. Ha viszont Nagyszombatban meglepetésre az azeriek legalább pontot szereznek, akkor a magyarok számára a cardiffi pontosztozkodás is azt jelentené, hogy megtartják második pozíciójukat.</p>
      <p>A magyar csapat 34 éve nem jutott ki nagy tornára egyenes ágon: az 1985-ben sikerrel zárult világbajnoki selejtezőket követően csak az előző Eb-re vívta ki a részvételt, négy éve azonban pótselejtezőn biztosította helyét a kontinensviadalra. Amennyiben Walesben nem jár sikerrel a nemzeti együttes, akkor jövő márciusban “pótvizsgára” ezúttal is lesz lehetősége a tavaly őszi Nemzetek Ligája-szereplése alapján. A magyaroknak ez esetben két mérkőzést kellene nyerniük, az elsőt mindenképpen idegenben, az ellenfelekre pedig a pénteki, nyoni sorsoláson derül fény.</p>
      <p>Azért nem mindegy, hogy egyenes ágon, vagy pótselejtezőn jut ki a magyar válogatott, mert ha kedden kiharcolja részvételét, akkor akár mindhárom csoportmeccsét a pénteken felavatott Puskás Arénában játszhatná. Hogy a csoportkörben a németek vagy a magyarok élvezhetik mindvégig a hazai pálya előnyét, az jövő hét szombaton, a bukaresti sorsoláson dőlne el. Viszont ha pótselejtezőre kényszerül a nemzeti együttes, akkor siker esetén is “csak” kétszer lépne pályára Budapesten, a harmadik meccsét pedig mindenképpen Münchenben vívná a Nationalelf ellen.</p>
      <p>Eb-selejtezők, E csoport, 10. (utolsó) játéknap:</p>
      <p>Wales-MAGYARORSZÁG, Cardiff 20.45</p>
      <p>Szlovákia-Azerbajdzsán, Nagyszombat 20.45</p>
      <p>A csoport állása:</p>
      <p>1. Horvátország 8 5 2 1 17- 7 17 pont – Eb-résztvevő</p>
      <p>2. MAGYARORSZÁG 7 4 – 3 8- 9 12</p>
      <p>3. Wales 7 3 2 2 8- 6 11</p>
      <p>4. Szlovákia 7 3 1 3 11-11 10</p>
      <p>5. Azerbajdzsán 7 – 1 6 5-16 1</p>
      <p>Korábbi eredmények:</p>
      <p>1. játéknap (március 21.):</p>
      <p>Szlovákia-MAGYARORSZÁG 2-0 (1-0)</p>
      <p>Horvátország-Azerbajdzsán 2-1 (1-1)</p>
      <p>2. játéknap (március 24.):</p>
      <p>MAGYARORSZÁG-Horvátország 2-1 (1-1)</p>
      <p>Wales-Szlovákia 1-0 (1-0)</p>
      <p>3. játéknap (június 8.):</p>
      <p>Azerbajdzsán-MAGYARORSZÁG 1-3 (0-1)</p>
      <p>Horvátország-Wales 2-1 (1-0)</p>
      <p>4. játéknap (június 11.):</p>
      <p>MAGYARORSZÁG-Wales 1-0 (0-0)</p>
      <p>Azerbajdzsán-Szlovákia 1-5 (1-3)</p>
      <p>5. játéknap (szeptember 6.):</p>
      <p>Wales-Azerbajdzsán 2-1 (1-0)</p>
      <p>Szlovákia-Horvátország 0-4 (0-1)</p>
      <p>6. játéknap (szeptember 9.):</p>
      <p>MAGYARORSZÁG-Szlovákia 1-2 (0-1)</p>
      <p>Azerbajdzsán-Horvátország 1-1 (0-1)</p>
      <p>7. játéknap (október 10.):</p>
      <p>Szlovákia-Wales 1-1 (0-1)</p>
      <p>Horvátország-MAGYARORSZÁG 3-0 (3-0)</p>
      <p>8. játéknap (október 13.):</p>
      <p>MAGYARORSZÁG-Azerbajdzsán 1-0 (1-0)</p>
      <p>Wales-Horvátország 1-1 (1-1)</p>
      <p>9. játéknap (november 16.):</p>
      <p>Azerbajdzsán-Wales 0-2 (0-2)</p>
      <p>Horvátország-Szlovákia 3-1 (0-1)</p>
    </article>
  </body>
</html>