<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820545-apelacia-na-virok-anukovicu-sud-prodovzitsa-25-listopada.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T14:25:00+00:00"/>
    <meta property="og:title" content="Апеляція на вирок Януковичу: суд продовжиться 25 листопада"/>
    <meta property="og:description" content="Київський апеляційний суд відклав на 25 листопада розгляд скарг на вирок Оболонського райсуду Києва у справі щодо державної зради експрезидента Віктора Януковича."/>
  </head>
  <body>
    <article>
      <h1>Апеляція на вирок Януковичу: суд продовжиться 25 листопада</h1>
      <h2>Київський апеляційний суд відклав на 25 листопада розгляд скарг на вирок Оболонського райсуду Києва у справі щодо державної зради експрезидента Віктора Януковича.</h2>
      <address>
        <time datetime="2019-11-18T14:25:00+00:00">18 Nov 2019, 14:25</time>
      </address>
      <p>Про це у коментарі Укрінформу повідомив адвокат експрезидента Олександр Горошинський.</p>
      <p>“Сьогодні розглядалися клопотання сторони захисту щодо питання обсягу дослідження доказів. Розглядали клопотання сторони захисту весь день, і відклали (розгляд апеляційних скарг — ред.) у зв'язку з тим, що закінчився робочий день, до наступного понеділка - на 25 листопада на 11:00”, - сказав Горошинський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2785978-sud-rozgladae-apelacii-na-virok-anukovicu-prodovzenna-18-zovtna.html">Суд розглядає апеляції на вирок Януковичу: продовження 18 жовтня</a>
      </blockquote>
      <p>Він додав, що на наступному судовому засіданні продовжиться розгляд клопотань захисту.</p>
      <p>Як повідомлялося, 24 січня Оболонський районний суд Києва заочно засудив експрезидента <a href="https://www.ukrinform.ua/tag-anukovic">Віктора Януковича</a> до 13 років ув'язнення за державну зраду та пособництво у веденні агресивної війни.</p>
      <p>Водночас Януковича визнали невинним за обвинуваченням у порушенні територіальної цілісності України.</p>
      <p>Суд також постановив стягнути з Януковича на користь держави процесуальні витрати за проведення судових експертиз у сумі 98 561, 20 грн та залишити без зміни накладений у межах провадження арешт на майно.</p>
      <p>Згідно з вироком суду, строк відбування <a href="https://www.ukrinform.ua/rubric-polytics/2634147-anukovic-gotue-publicnu-reakciu-na-virok-advokat.html">покарання Януковичу</a> буде відраховуватися з часу його затримання.</p>
      <p>Захист Януковича подав апеляції на вирок експрезиденту у справі щодо держзради.</p>
    </article>
  </body>
</html>