<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kjorte-inn-i-husvegg---et-skikkelig-dronn/71833399"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T14:17:11+00:00"/>
    <meta property="og:title" content="Kjørte inn i husvegg: - Et skikkelig drønn"/>
    <meta property="og:description" content="Ekteparet hadde nettopp kommet hjem da det smalt."/>
  </head>
  <body>
    <article>
      <h1>Kjørte inn i husvegg: - Et skikkelig drønn</h1>
      <h2>Ekteparet hadde nettopp kommet hjem da det smalt.</h2>
      <address><time datetime="2019-11-18T14:17:11+00:00">18 Nov 2019, 14:17</time> by <a rel="author">Amanda Nordhagen Walnum</a></address>
      <p>Rundt klokka 09.45 mandag morgen hadde Leif Grønbakken og Anne Vigstad Grønbakken fra Moelv nettopp kommet hjem etter en handletur. Vel hjemme opplevde ekteparet en rystende hendelse.</p>
      <p>
        <b>- Vi var akkurat kommet inn i entreen da det smalt. Vi hørte et forferdelig bråk og smell. Et skikkelig drønn. Det var denne bilen, sier Anne Borgfrid Vigstad Grønbakken til Dagbladet.</b>
      </p>
      <p>Det var <a href="https://www.ringsaker-blad.no/nyheter/moelv/trafikkulykker/lastebilen-dundret-inn-i-husveggen-godt-det-ikke-stod-folk-der/s/5-79-258299">Ringsaker Blad</a> som omtalte saken først.</p>
      <p>En stor lastebil kjørte gjennom hekken deres, rett over bilhengeren som sto parkert i oppkjørselen og inn i hushjørnet deres.</p>
      <p>- Det er der vi går. Vi har postkassa der, sier Grønbakken.</p>
      <p>Det glatte føret førte til at føreren av lastebilen mistet kontrollen og kjørte inn i huset. Først i fjor ble den akutelle veien åpnet for gjennomkjøring, etter at den hadde vært stengt siden 2004, skriver <a href="https://www.nrk.no/innlandet/lastebil-krasjet-rett-inn-i-husvegg-1.14786599">NRK</a>.</p>
      <p>Grønbakken kan tenke seg flere scenarioer hvor dette kunne gått riktig galt.</p>
      <p>
        <b>- Om vi var der da bilen kom. Det hadde vært helt forferdelig. Eller om vi lå inne på soverommet og den hadde kommet gjennom veggen, sier hun, men legger til at det ikke nytter å tenke på slikt.</b>
      </p>
      <p>Hun forteller at de bare kan se skader på utsida av huset, ikke på innsida.</p>
      <p>- Det er en stor bil, det er klart man blir redd, sier hun.</p>
      <p>Sjåføren av lastebilen ble invitert inn på kaffe etter ulykka.</p>
      <p>
        <b>- Han var sjokkert, og kunne nok ikke noe for det, sier Grønbakken.</b>
      </p>
    </article>
  </body>
</html>