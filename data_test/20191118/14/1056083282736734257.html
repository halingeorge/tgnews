<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717812/%D8%A8%D8%B1%D8%B1%D8%B3%DB%8C-%DA%AF%D8%B2%D8%A7%D8%B1%D8%B4-%D8%AC%D9%87%D8%A7%D8%AF%D8%AF%D8%A7%D9%86%D8%B4%DA%AF%D8%A7%D9%87%DB%8C-%D8%AF%D8%B1-%D8%AE%D8%B5%D9%88%D8%B5-%D9%86%D8%A7%D9%88%DA%AF%D8%A7%D9%86-%D8%B1%DB%8C%D9%84%DB%8C-%DA%A9%D8%B4%D9%88%D8%B1-%D8%AF%D8%B1-%DA%A9%D9%85%DB%8C%D8%B3%DB%8C%D9%88%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:13:47+00:00"/>
    <meta property="og:title" content="بررسی گزارش جهاددانشگاهی در خصوص ناوگان ریلی کشور در کمیسیون عمران"/>
    <meta property="og:description" content="نایب رئیس کمیسیون عمران مجلس از بررسی گزارش جهاددانشگاهی در خصوص وضعیت ناوگان ریلی کشور در جلسه امروز این کمیسیون خبر داد."/>
  </head>
  <body>
    <article>
      <h1>بررسی گزارش جهاددانشگاهی در خصوص ناوگان ریلی کشور در کمیسیون عمران</h1>
      <address><time datetime="2019-11-18T14:13:47+00:00">18 Nov 2019, 14:13</time> by <a rel="author">علی قورچیان</a></address>
      <p>نایب رئیس کمیسیون عمران مجلس از بررسی گزارش جهاددانشگاهی در خصوص وضعیت ناوگان ریلی کشور در جلسه امروز این کمیسیون خبر داد.</p>
      <p>سید ابوالفضل موسوی در گفت و گو با ایسنا ضمن تشریح جلسه امروز کمیسیون عمران مجلس بیان کرد: در جلسه امروز آخرین وضعیت اقدامات انجام شده در خطوط ریلی کشور و در بخش واگن توسط کلیه شرکت ها مورد بحث و بررسی قرار گرفت. در این جلسه جهاد دانشگاهی گزارشی از اقدامات انجام شده در بخش ریل و واگن ارائه داد.</p>
      <p>وی در ادامه اظهار کرد: مدیر کل راه آهن و رئیس سازمان شهرداری‌ها نیز گزارشی از وضعیت ریلی و واگن‌ها چه در داخل شهر و چه در بین شهرها ارائه دادند. کمیسیون عمران به دنبال بررسی پیشرفت کار و تولید داخل بود اگر قراردادهای جدیدی که شرکت‌ها بستند اجرایی شود حدود ۵۵ درصد واگن‌های مترو بومی سازی خواهد شد و ما متکی به فناوری داخلی شده که محور اصلی آن جهاددانشگاهی است.</p>
      <p>نایب رئیس کمیسیون عمران مجلس در ادامه تصریح کرد: درخصوص واگن‌های بین شهری نیز این پیشرفت را نسبت به سال گذشته داریم در نهایت گزارش خوبی از تعداد واگن‌های اضافه شده به خطوط شهری و بین شهری ارائه شد. در ادامه آقای صیادی معاون کل ارتش و معاونت های مختلف در جلسه حضور داشتند و گزارشی از ماموریت های ارتش در نیروی زمینی، هوایی و دریایی در اقصی نقاط کشور به منظور حفظ کیان جمهوری اسلامی ایران ارائه دادند.</p>
      <p>وی افزود: همچنین گزارشی از وضعیت پادگان‌ها، بیمارستان ها و فناوری‌های ارتش ارائه شد و جمع بندی نهایی این بود که به زیرساخت‌های ارتش آن طور که باید توجه نشده است و قرار شد کارگروهی تشکیل شود تا در جلسات متناوب وضعیت بودجه ارتش را پیگیری کند تا توجه ویژه ای به بودجه ارتش در بودجه سال ۹۹ و ۱۴۰۰ شود و آن چه که شایسته ارتش است تخصیص یابد.</p>
      <p>انتهای پیام</p>
    </article>
  </body>
</html>