<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/cibo-bambini-ue.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-18T14:28:13+00:00"/>
    <meta property="og:title" content="Tanto zucchero, troppo sale e poche fibre: in Europa gran parte dei prodotti confezionati per bambini non rispettano due standard nutrizionali"/>
    <meta property="og:description" content="Moltissimi prodotti dedicati (e pubblicizzati) a bambini e ragazzi non rispettano due standard nutri"/>
  </head>
  <body>
    <article>
      <h1>Tanto zucchero, troppo sale e poche fibre: in Europa gran parte dei prodotti confezionati per bambini non rispettano due standard nutrizionali</h1>
      <address><time datetime="2019-11-18T14:28:13+00:00">18 Nov 2019, 14:28</time> by <a rel="author" href="https://ilfattoalimentare.it/author/agnese-codignola" target="_blank">Agnese Codignola</a></address>
      <figure>
        <img src="https://ilfattoalimentare.it/wp-content/uploads/2018/03/patatine-fritte-bastoncini-pesce-carta-paglia-salsaFotolia_198361220_Subscription_Monthly_M.jpg"/>
      </figure>
      <p><b>Moltissimi prodotti</b> dedicati (e pubblicizzati) a bambini e ragazzi non rispettano due standard nutrizionali sviluppati per ridurre l’impatto del marketing alimentare  verso i minor.  Eppure  stiamo parlando di regole indicate da Oms-Europe e di impegni firmati  <a href="https://eu-pledge.eu/">EU Pledge</a> a cui hanno aderito spontaneamente molte aziende alimentari come: Coca-Cola, Kellogg’s, McDonald’s, Ferrero, Danone e Unilever. Lo rivela un’indagine condotta dal Joint research centre della Commissione europea e pubblicata su <a href="https://journals.plos.org/plosone/article?id=10.1371/journal.pone.0213512"><i>PLoS One</i></a>, che ha preso in esame  quasi 2.700 alimenti preconfezionati venduti in 20 paesi europei e appartenenti a cinque categorie: cereali da colazione, yogurt, pasti pronti, carni e pesci lavorati.</p>
      <p><b>Il risultato</b> è che il 48% dei cibi non è conforme alle indicazioni del Pledge e addirittura il 68% a quelle dell’Oms. Tra i fattori che più contribuiscono ad allontanare questi alimenti da una situazione ottimale vi sono, neanche a dirlo, gli elevati livelli di zuccheri in cereali e yogurt, e l’eccesso di sale nelle altre categorie, oltre alla scarsa quantità di fibre nei cereali per la prima colazione. Oltre a questo, numerosi yogurt non soddisfano i criteri riferiti ai grassi totali e saturi e molti pasti surgelati hanno troppe calorie. Come se non bastasse, si è constatato che  una parte dei prodotti presi in esame sono tra i più venduti.</p>
      <p><b>Anche se i dati</b> non dicono nulla sul valore nutrizionale complessivo di ciò che mangiano i bambini e i ragazzi europei, visto che si limitano ad analizzare ciò che viene acquistato (in base a Euromonitor International), dallo studio emergono indizi utili per valutare ciò che viene offerto nei negozi e nei supermercati, e quello che trovano in casa. Purtroppo non si tratta di proposte che sembrano tenere in gran conto la salute, a prescindere da quanto chiede l’Oms e da quanto le aziende, in teoria, si impegnano a fare.</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/dieta-senza-glutine-no-benefici.html"/>
        <a href="https://ilfattoalimentare.it/calorie-menu-fast-food.html"/>
        <a href="https://ilfattoalimentare.it/alimenti-ultra-trasformati-cuore.html"/>
      </related>
    </article>
  </body>
</html>