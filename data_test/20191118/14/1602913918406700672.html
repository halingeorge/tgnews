<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/sif-oltenia-a-aprobat-un-program-de-rascumparare-de-actiuni-propus-de-fondurile-business-capital-for-romania-si-broadhurst-investments-pentru-reducerea-capitalului-social-18592181"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T14:10:03+00:00"/>
    <meta property="og:title" content="SIF Oltenia a aprobat un program de răscumpărare de acţiuni propus de fondurile Business Capital for Romania şi Broadhurst Investments pentru reducerea capitalului social"/>
    <meta property="og:description" content="Acţionarii SIF Oltenia (SIF5) au aprobat în şedinţa de luni derularea unui program de răscumpărare a 38 milioane de acţiuni proprii, cu valoarea nominală de 0,1 lei fiecare, reprezentând 6,6% din capitalul social, la un preţ minim de achiziţie de 0,1 lei şi la un preţ maxim de 2,75 lei pe acţiune, pentru reducerea capitalului social al SIF5, potrivit unui raport la bursă."/>
  </head>
  <body>
    <article>
      <h1>SIF Oltenia a aprobat un program de răscumpărare de acţiuni propus de fondurile Business Capital for Romania şi Broadhurst Investments pentru reducerea capitalului social</h1>
      <address><time datetime="2019-11-18T14:10:03+00:00">18 Nov 2019, 14:10</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Acţionarii SIF Oltenia (SIF5) au aprobat în şedinţa de luni derularea unui program de răscumpărare a 38 milioane de acţiuni proprii, cu valoarea nominală de 0,1 lei fiecare, reprezentând 6,6% din capitalul social, la un preţ minim de achiziţie de 0,1 lei şi la un preţ maxim de 2,75 lei pe acţiune, pentru reducerea capitalului social al SIF5, potrivit unui raport la bursă.</p>
      <p>Programul, care se va derula până la 15 februarie 2020, a fost introdus pe ordinea de zi a adunării acţionarilor la propunerea a doi acţionari, respectiv fondurile de investiţii Business Capital for Romania şi Broadhurst Investments.</p>
      <p>Plata acţiunilor răscumpărate se va realiza din profitul distribuibil sau din rezervele disponibile înscrise în ultima situaţie financiară anuală aprobată, cu excepţia rezervelor legale din 2018.</p>
      <p>Iniţial, acţionarii stabiliseră pe 9 mai răscumpărarea a 30 milioane acţiuni proprii reprezentând 5,17% din capitalul social într-o perioadă de 18 luni, propunere care a fost revocată în adunarea acţionarilor din 18 noiembrie.</p>
      <p>Pe de altă parte, pe 14 noiembrie, SIF Oltenia a anunţat la bursă că Autoritatea de Supraveghere Financiară (ASF) a dispus ridicarea drepturilor de vot ale unor acţionari prezumat că acţionează în mod concertat în legătură cu emitentul, astfel că grupul de acţionari format din SIF Banat-Crişana (SIF1), SIF Muntenia (SIF4), Radu Răzvan Străuţ, Sorin Marica, Adrian Simionescu şi Teodora Mihăilescu, care au depăşit pragul de deţinere de 5% din SIF5, nu au putut vota în cadrul adunării.</p>
      <p>În urma reducerii capitalului social, acesta va avea valoarea de 56 milioane lei. Data de înregistrare este 10 decembrie 2019.</p>
      <p>De la începutul anului, acţiunile SIF5 se tranzacţionează în creştere cu 7,9% pe fondul unui rulaj de 150 mil. lei, emitentul ajungând la 1,3 mld. lei.</p>
    </article>
  </body>
</html>