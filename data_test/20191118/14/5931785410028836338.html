<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/18/sp-se-blizi-srpkinje-krecu-put-aziju/"/>
    <meta property="og:site_name" content="Sportska centrala"/>
    <meta property="article:published_time" content="2019-11-18T14:23:21+00:00"/>
    <meta property="og:title" content="SP se bliži: Srpkinje kreću put Azije"/>
    <meta property="og:description" content="Ženska rukometna reprezentacija Srbije učestvovaće na Svetskom prvenstvu, koje će se od 30. novembra do 15. decembra održati u japanskom gradu Kumamotou. Srbija će igrati u grupi A sa selekcijama Angole (30.11), Kube (2.12), Norveške (3.12), Holandije (5.12) i Slovenije (6.12). Ekspedicija Srbije će do istočne Azije leteti preko Dohe, a učestvovaće i na „Seul […]"/>
  </head>
  <body>
    <article>
      <h1>SP se bliži: Srpkinje kreću put Azije</h1>
      <address><time datetime="2019-11-18T14:23:21+00:00">18 Nov 2019, 14:23</time> by <a rel="author">Milos</a></address>
      <p>Ženska rukometna reprezentacija Srbije učestvovaće na Svetskom prvenstvu, koje će se od 30. novembra do 15. decembra održati u japanskom gradu Kumamotou.</p>
      <p>Srbija će igrati u grupi A sa selekcijama Angole (30.11), Kube (2.12), Norveške (3.12), Holandije (5.12) i Slovenije (6.12).</p>
      <p>Ekspedicija Srbije će do istočne Azije leteti preko Dohe, a učestvovaće i na „Seul Kupu“ od 22. do 25. novembra.</p>
      <p>Utiske pred SP su izneli selektor Ljubomir Obradović i igračice Jovana Stojiljković, Slađana Pop-Lazić i Jelena Lavko.</p>
      <p>– <b>Devojke su svesne situacije, svesne su šta znači ovo Svetsko prvenstvo. Iz utakmice u utakmicu mora da se da sve od sebe. Naša grupa je dosta nezgodna, a ona sa kojom ukrštamo još nezgodnija. Ovo nam je treće veliko takmičenje na kome smo zajedno. Devojke su upoznate sa taktičkim zamislima na koje izuzetno odgovaraju. Na Svetskom prvenstvu je rukomet malo drugačiji od onoga što možemo imati u Evropi. Moramo se snalaziti, ali moraće i drugi. Nemamo mnogo treninga. U Seulu odrađujemo taktički deo i aklimatizaciju. Sve ekipe koje učestvuju na turniru imaće po sat vremena treninga. Početak je vrlo nezgodan, igramo sa Angolom. Cilj nam je da odigramo što bolje i pokušamo da u drugi krug prenesemo što više bodova. Jako dobro se poznajemo. Imamo situaciju da su Krpež-Šlezak i Georgijev trudne. Svima nam je izuzetno drago zbog toga. Nema razloga da se prekida kontinuitet koji imamo. Igra se rukomet i posle Svetskog prvenstva i posle Olimpijskih igara. Sa dve pobede smo startovali u kvalifikacijama za EP 2020. Devojke će same donositi odluke da li će igrati ili ne. Znate i sami da je to mnogo trošenja, bez odmora, bez svojih porodica, ali mogu da budem srećan što imamo jako dobar odnos</b>, rekao je selektor Obradović, a preneo sajt RSS.</p>
      <p>– <b>Svesni smo svega što nas čeka. Biće jako naporan period. Spremni smo da damo svoj maksimum i ostvarimo dobar rezultat. Najteži protivnik u grupi je Norveška, na svakom takmičenju igraju vrhunski</b>, kazala je Stojiljkovićeva.</p>
      <p>– <b>Slažem se sa selektorom, predsednikom i saigračicama da će biti težak i naporan period. Nov sistem takmičenja, to je još jedna teška okolnost, ali ne samo za nas. Za sve je tako. Tu smo, spremni smo, imamo želju. Slažem se sa Jovanom da je Norveška najteži rival, ali niko nije naivan u grupi, ni Angola, ni Slovenija</b>, rekla je Pop-Lazić.</p>
      <p>– <b>Spremne smo. Dosta nas je igralo velika takmičenja. Znamo se dugo, dugo smo zajedno. Već treće prvenstvo radimo sa selektorom Obradovićem, znamo šta očekuje od nas. Potrebno je da budemo maksimalno koncentrisane na nas i na našu igru</b>, dodala je Jelena Lavko.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/14/obradovic-skratio-spisak-igracica-za-sp-u-japanu/"/>
        <a href="https://www.sportskacentrala.com/2019/11/06/obradovic-za-svetsko-prvenstvo-racuna-i-na-andreu-lekic/"/>
        <a href="https://www.sportskacentrala.com/2019/09/27/obradovic-da-konstantno-poboljsavamo-sve-segmente-igre/"/>
        <a href="https://www.sportskacentrala.com/2019/09/25/obradovic-devojke-ispostovale-taktiku/"/>
        <a href="https://www.sportskacentrala.com/2019/09/25/ubedljiv-trijumf-srpkinja-za-pocetak-kvalifikacija/"/>
        <a href="https://www.sportskacentrala.com/2019/09/22/okupile-se-reprezentativke-srbije-obradovic-ocekuje-ozbiljan-pristup/"/>
        <a href="https://www.sportskacentrala.com/2019/09/12/srbiju-ocekuju-kvalifikacije-za-ep-obradovic-objavio-spisak/"/>
        <a href="https://www.sportskacentrala.com/2019/06/21/srbija-u-grupi-a-na-sp-u-japanu-foto/"/>
        <a href="https://www.sportskacentrala.com/2019/06/20/srpkinje-u-trecem-sesiru-pred-zreb-za-sp/"/>
      </related>
    </article>
  </body>
</html>