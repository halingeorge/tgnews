<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/tata-steel-cel-mai-mare-conglomerat-indian-anunta-reduceri-de-personal-in-europa-18592170"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T14:06:00+00:00"/>
    <meta property="og:title" content="Tata Steel, cel mai mare conglomerat indian, anunţă reduceri de personal în Europa"/>
    <meta property="og:description" content="Henrik Adam, directorul european al grupului Tata Steel, a confirmat în cadrul unui interviu că gigantul indian al siderurgiei intenţionează să reducă locurile de muncă în afacerea din Europa, unde sunt angaţi aproximativ 20.000 de oameni, transmite Reuters."/>
  </head>
  <body>
    <article>
      <h1>Tata Steel, cel mai mare conglomerat indian, anunţă reduceri de personal în Europa</h1>
      <address><time datetime="2019-11-18T14:06:00+00:00">18 Nov 2019, 14:06</time> by <a rel="author">Teona Tomoiaga, Mediafax</a></address>
      <p>Henrik Adam, directorul european al grupului Tata Steel, a confirmat în cadrul unui interviu că gigantul indian al siderurgiei intenţionează să reducă locurile de muncă în afacerea din Europa, unde sunt angaţi aproximativ 20.000 de oameni, transmite Reuters.</p>
      <p>Nu vor fi închise fabrici, dar scopul reducerii de personal este acela de a proteja compania împotriva „numărului mare de provocări” cu care se confruntă, potrivit sursei citate.</p>
      <p>„Lucrăm din greu pentru planurile noastre”, a spus Adam, adăugând că Tata Steel urmăreşte „o schimbare fundamentală”.</p>
      <p>Un purtător de cuvânt al companiei a confirmat comentariile lui Adam făcute iniţial în cadrul interviului pentru Financial Times.</p>
      <p>Fabricarea oţelului în Europa se află sub presiunile concurenţei internaţionale şi costurilor ridicate de energie, punând în pericol un număr mare de locuri de muncă care sunt bine plătite.</p>
      <p>Marea Britanie a anunţat, săptămâna trecută, că British Steel, producătorul britanic de oţel aflat în insolvenţă, va fi cumpărat de grupul chinez Jingye cu suma de 70 milioane de lire sterline (90 milioane de dolari), o decizie care ar putea salva mii de locuri de muncă în Regatul Unit.</p>
      <p>Într-o declaraţie, Tata Steel a susţinut că gradul de dificultate al condiţiilor pe piaţă a fost „agravat prin faptul că Europa este utilizată ca o groapă de gunoi pentru capacitatea excesivă a lumii”.</p>
      <p>Programul european de transformare al companiei lansat în iunie a avut ca scop dezvoltarea „unei organizaţii mai simple, capabilă să finanţeze în mod durabil niveluri ridicate de investiţii”, au mai spus oficialii companiei.</p>
      <p>Modificările vor include eficientizarea lanţurilor de aprovizionare şi utilizarea tehnologiei pentru a îmbunătăţi eficienţa, precum şi reducerea costurilor atribuie angajării.</p>
    </article>
  </body>
</html>