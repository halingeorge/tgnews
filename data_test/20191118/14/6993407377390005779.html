<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kerchenska-protoka/30278509.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T14:22:09+00:00"/>
    <meta property="og:title" content="МЗС не виключає сплату Росією компенсації через інцидент біля Керченської протоки"/>
    <meta property="og:description" content="На більш пізньому етапі Міжнародного трибуналу з морського права Україна зможе говорити про компенсацію через захоплення Росією українських кораблів та моряків біля Керченської протоки, повідомила реч"/>
  </head>
  <body>
    <article>
      <h1>МЗС не виключає сплату Росією компенсації через інцидент біля Керченської протоки</h1>
      <address>
        <time datetime="2019-11-18T14:22:09+00:00">18 Nov 2019, 14:22</time>
      </address>
      <p>На більш пізньому етапі <a href="https://www.radiosvoboda.org/a/news-zerkal-trybunal/30278164.html">Міжнародного трибуналу з морського права</a> Україна зможе говорити про компенсацію через захоплення Росією українських кораблів та моряків біля Керченської протоки, повідомила речниця Міністерства закордонних справ України Катерина Зеленко в ефірі Радіо Свобода.</p>
      <p>«Це дасть нам можливість на більш пізньому етапі говорити про сплату з боку Російської Федерації компенсації за завдані збитки. Попереду в нас дуже ретельна експертиза перевірки цих суден. Спочатку треба їх побачити, в якому вони вигляді, чи не було з них вилучено техніку, обладнання, документацію. Тобто багато елементів, які потім можуть становити речові докази. І лише на підставі цього, як буде рішення арбітражного трибуналу, можемо говорити про якісь суми», – сказала Зеленко в ефірі програми «Ваша свобода».</p>
      <p>Перші слухання Міжнародного трибуналу з морського права <a href="https://www.radiosvoboda.org/a/news-zerkal-trybunal/30278164.html">відбудуться 21 листопада</a>.</p>
      <figure>
        <iframe src="https://www.youtube.com/embed/vUN9ONSOsW4" width="640" height="360" data-service="Youtube" scrolling="no"/>
      </figure>
      <p>18 листопада буксир «Яни Капу» і малі броньовані артилерійські катери «Нікополь» і «Бердянськ» <a href="https://www.radiosvoboda.org/a/news-kerchenska-protoka/30278069.html">повернули Україні</a>. Наразі <a href="https://www.radiosvoboda.org/a/news-zakhopleni-korabli-pryamuut-dodomu/30278182.html">кораблі «прямують додому»</a>.</p>
      <p>Росія <a href="https://www.radiosvoboda.org/a/29620112.html">захопила три кораблі</a> ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках <a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html">обміну утримуваними</a>. При цьому Росія <a href="https://www.radiosvoboda.org/a/news-moriaky-kvartyry-odesa/30195651.html">відпустила моряків </a>формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
    </article>
  </body>
</html>