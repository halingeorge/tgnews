<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/fra-faktisk-no-til-okokrim/"/>
    <meta property="og:site_name" content="Kampanje"/>
    <meta property="article:published_time" content="2019-11-18T14:13:13+00:00"/>
    <meta property="og:title" content="Går fra Faktisk.no til Økokrim: - Alltid sett på politiarbeid og journalistisk arbeid som slektninger"/>
    <meta property="og:description" content="Tore Bergsaker er ny senior kommunikasjonsrådgiver i Økokrim."/>
  </head>
  <body>
    <article>
      <h1>Går fra Faktisk.no til Økokrim: - Alltid sett på politiarbeid og journalistisk arbeid som slektninger</h1>
      <address><time datetime="2019-11-18T14:13:13+00:00">18 Nov 2019, 14:13</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>Tore Bergsaker er ny senior kommunikasjonsrådgiver i Økokrim.</b>
      </p>
      <p>Økokrim har i høst sett seg etter en samfunnsengasjert pg kommunikasjonsfaglig sterk kommunikasjonsrådgiver. Nå er det klart at Økokrim landet på <b>Tore Bergsaker</b> som ny senior kommunikasjonsrådgiver.<br/><br/>Bergsaker kommer fra redaksjonen til Faktisk og har jobbet i Dagbladet i en årrekke etter å ha blitt ansatt der i 1995. I 2012 mottok han SKUP-diplom for <a href="https://www.dagbladet.no/nyheter/ga-voldtektspenger-til-sine-egne/63480656">avsløringene</a> om Audun Lysbakkens pengestøtte til en undergruppe av Sosialistisk Ungdom. </p>
      <p>Bergsaker gleder seg nå til å begynne i Økokrim.</p>
      <p>- Jeg synes det er trist å skulle forlate <a href="http://faktisk.no/">Faktisk.no</a>. Det har vært veldig gøy å få være med på å bygge opp en ny type journalistikk i Norge. Samtidig gleder jeg meg veldig til å begynne i Økokrim. Jeg har alltid sett på politiarbeid og journalistisk arbeid som slektninger. Det handler i bunn og grunn om å finne ut hva som er skjedd og komme til bunns i en fortelling eller en sak. Og jeg gleder meg veldig til å bli kjent med de flinke folka i Økokrim, sier Bergsaker til Kampanje.</p>
      <p>- Tar du med deg noe av det du jobbet med i <a href="http://faktisk.no/">Faktisk.no</a> over i Økokrim-jobben?</p>
      <p>- Jeg har både i Faktisk og i Dagbladet, hvor jeg også har vært i mange år, alltid likt den undersøkende faktabaserte delen av journalistikken best. Det har vært mitt felt. Så det føler jeg er beslektet med det jeg skal arbeide med i Økokrim, sier Bergsaker. </p>
      <p><b>- Solid journalistisk erfaring<br/></b>Assisterende Økokrim-sjef, <b>Hedvig Moe</b>, forteller at de hadde mange gode søkere til stillingen.</p>
      <p>- Vi hadde mange gode søkere til stillingen som senior kommunikasjonsrådgiver i Økokrim. Tore Bergsaker har stødig og relevant bakgrunn inn i rollen som kommunikasjonsansvarlig her hos oss, blant annet gjennom solid journalistisk erfaring og fra arbeidet i faktisk.no, sier Moe til Kampanje. </p>
      <p>I Økokrim vil Bergsaker blant annet ha fagansvar for kommunikasjon og arbeide med ekstern og intern kommunikasjon, gi medieråd og overvåke mediebilde. Han tiltrer i jobben 1. februar 2020.</p>
      <p>Bergsaker overtar etter Mads Kvernen Kleppe, som nylig meldte overgang til Skattedirektoratet.</p>
      <p>
        <b>Les mer: <a href="https://kampanje.com/link/1b316d158d1c4ec28d7ce793a093dbc4.aspx">Tidligere DN-journalist går fra Økokrim til Skattedirektoratet</a></b>
      </p>
      <p> </p>
    </article>
  </body>
</html>