<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/politics/anatarakseis-apo-geroulano-androulaki-sto-pasok-prin-to-synedrio/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T14:11:24+00:00"/>
    <meta property="og:title" content="Αναταράξεις από Γερουλάνο, Ανδρουλάκη στο ΠΑΣΟΚ πριν το συνέδριο"/>
    <meta property="og:description" content="Στο δρόμο προς το συνέδριο του ΠΑΣΟΚ υπάρχει προβληματισμός ως προς την ενότητα της παράταξης"/>
  </head>
  <body>
    <article>
      <h6 class="kicker">Επικοινωνία Φώφης με Σημίτη</h6>
      <h1>Αναταράξεις από Γερουλάνο, Ανδρουλάκη στο ΠΑΣΟΚ πριν το συνέδριο</h1>
      <h2>Στο δρόμο προς το συνέδριο του ΠΑΣΟΚ υπάρχει προβληματισμός ως προς την ενότητα της παράταξης</h2>
      <address><time datetime="2019-11-18T14:11:24+00:00">18 Nov 2019, 14:11</time> by <a rel="author" href="https://www.tanea.gr/editor/xondros-dimitris/" target="_blank">Χόνδρος Δημήτρης</a></address>
      <p>Έντονος προβληματισμός επικρατεί στη Χαριλάου Τρικούπη, εν όψει του συνεδρίου του ΠΑΣΟΚ που, όπως όλα δείχνουν, ενδεχομένως να κρύβει παγίδες και δυσάρεστες εκπλήξεις καθώς ο Παύλος Γερουλάνος συνεχίζει την υψηλών τόνων κριτική του, ενώ την ίδια στιγμή από το περιβάλλον  του Νίκου Ανδρουλάκη εκπέμπονται ασαφή μηνύματα σχετικά με τη συμμετοχή του ή μη στη διαδικασία του Σαββατοκύριακου.</p>
      <p>Την Δευτέρα, η Φώφη Γεννηματά, που συνεχίζει τις περιοδείες της στην περιφέρεια είχε σύμφωνα με πληροφορίες τηλεφωνική συνομιλία με τον Κώστα Σημίτη με τον οποίο, σύμφωνα με τις ίδιες πηγές, θα έχει συνάντηση την Τετάρτη το πρωί.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <h3>Θέλουν τον Σημίτη</h3>
      <p>Οι επιτελείς της Φ.Γεννηματά θεωρούν πολύ σημαντική την παρουσία του πρώην πρωθυπουργού στο συνέδριο του ΠΑΣΟΚ καθώς η εκτίμηση που υπάρχει είναι ότι ο Ευάγγελος Βενιζέλος πολύ δύσκολα θα αποδεχθεί την πρόσκληση που του εστάλη μετά την εκδίωξη του από το Κίνημα Αλλαγής.</p>
      <p>Την ίδια ώρα, η Χαριλάου Τρικούπη δεν κρύβει την έντονη ενόχλησή της για τις συνεχείς παρεμβάσεις του Παύλου Γερουλάνου  που την Κυριακή το βράδυ μιλώντας στο ΟΝΕ, επί της ουσίας δήλωσε ότι δεν αναγνωρίζει το συνέδριο και την αρμοδιότητα του να αποφασίσει για την παράταση της θητείας της κυρίας Γεννηματά.</p>
      <p>Αξίζει να σημειωθεί ότι έντονος προβληματισμός υπάρχει και στο επιτελείο του Νίκου Ανδρουλάκη. Ο ευρωβουλευτής του Κινήματος Αλλαγής δεν κρύβει τη δυσφορία του για τη διαδικασία-εξπρές που δεν σέβεται την ιστορία του ΠΑΣΟΚ ωστόσο κρατά κλειστά τα χαρτιά του για τη στάση που θα κρατήσει το Σαββατοκύριακο.</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>