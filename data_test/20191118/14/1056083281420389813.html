<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717815/%D8%AA%D8%AF%D9%88%DB%8C%D9%86-%D9%86%D9%82%D8%B4%D9%87-%D8%B1%D8%A7%D9%87-%D8%A7%D9%88%D9%84%DB%8C%D9%87-%D8%B3%D8%AA%D8%A7%D8%AF-%D8%AD%D9%85%D9%84-%D9%88-%D9%86%D9%82%D9%84-%D8%AA%D8%A7-%DB%B5-%D9%85%D8%A7%D9%87-%D8%A2%DB%8C%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:19:32+00:00"/>
    <meta property="og:title" content="تدوین نقشه راه اولیه ستاد حمل و نقل تا ۵ ماه آینده"/>
    <meta property="og:description" content="دبیر ستاد حمل و نقل معاونت علمی با بیان این که از تلفیق نقشه راه‌های دستگاه‌های مرتبط با حوزه حمل و نقل اقدام به تدوین نقشه راه این ستاد خواهد شد، از ایجاد کارگروهی در این زمینه خبر داد و گفت: با اقدامات این کارگروه نقشه راه اولیه این ستاد تا ۵ ماه آینده تدوین می‌شود."/>
  </head>
  <body>
    <article>
      <h1>تدوین نقشه راه اولیه ستاد حمل و نقل تا ۵ ماه آینده</h1>
      <address><time datetime="2019-11-18T14:19:32+00:00">18 Nov 2019, 14:19</time> by <a rel="author">مریم رضایی</a></address>
      <p>دبیر ستاد حمل و نقل معاونت علمی با بیان این که از تلفیق نقشه راه‌های دستگاه‌های مرتبط با حوزه حمل و نقل اقدام به تدوین نقشه راه این ستاد خواهد شد، از ایجاد کارگروهی در این زمینه خبر داد و گفت: با اقدامات این کارگروه نقشه راه اولیه این ستاد تا ۵ ماه آینده تدوین می‌شود.</p>
      <p><b>به گزارش ایسنا، </b>دکتر منوچهر منطقی در نشست حمل و نقل هوشمند با اشاره به تدوین نقشه راه ستاد حمل و نقل معاونت علمی اظهار کرد: بررسی‌های ما نشان می‌دهد که بخش های مختلف کشور در زمینه حمل و نقل نقشه راه‌هایی تدوین کرده‌اند.</p>
      <p>وی با بیان این که ما به این جمع‌بندی رسیده‌ایم که با تلفیق این نقشه‌های راه ، یک نقشه راه برای ستاد حمل ونقل معاونت علمی تدوین کنیم، اظهار کرد: با بررسی نقشه راه‌های دستگاه های مختلف کشور دراین حوزه مشاهده کرده‌ایم که این نقشه ‌ راه‌ها ۶۰ درصد با یکدیگر اشتراک دارند و ما در این ستاد در حال حاضر اقدام به تجمیع این نقشه راه‌ها کرده‌ایم.</p>
      <p>وی اضافه کرد: ما به منظور تدوین نقشه راه کارگروهی با حضور همه دستگاه‌ها ایجاد کرده‌ایم که فعالیت خود را از ۴ ماه قبل آغاز کرده است.</p>
      <p>دبیر ستاد حمل و نقل معاونت علمی از ارائه نقشه راه اولیه این ستاد تا ۵ ماه آینده خبر داد.</p>
      <p>وی خاطر نشان کرد: به موازات تدوین این نقشه راه پروژه‌هایی را در حوزه‌های مرتبط در دستور کار این ستاد قرار دادیم که از آن جمله می‌توان به تفاهم نامه مشترک میان ایرانسل، مجموعه ستاد حمل و نقل معاونت علمی و یکی از شرکت‌ها در زمینه توسعه سیستم مدیریت ناوگان اشاره کرد.</p>
      <p>منطقی همچنین با تاکید بر ضرورت اخذ استانداردها برای اجرای پروژه‌های این حوزه خاطر نشان کرد: در این راستا تفاهم نامه مشترکی با راهداری داریم ولی برای اخذ استانداردها نشست سه جانبه میان راهداری ، سازمان استاندارد و معاونت علمی برگزار خواهیم کرد تا بتوانیم استانداردهای مورد نیاز را در پروژه‌های جاری این ستاد اخذ کنیم.</p>
      <p>دبیر ستاد حمل و نقل معاونت علمی با تاکید بر این که ما باید میان حمل و نقل هوشمند و شهر هوشمند تعامل ایجاد کنیم، اظهار کرد: براین منظور نیاز است مرکز تعاملی با حضور همه دستگاه‌های مرتبط ایجاد شود تا یکپارچه سازی در این زمینه رخ دهد.</p>
      <p>منطقی برگزاری رویداد فناورانه در حوزه حمل و نقل از دیگر برنامه‌های این ستاد نام برد و ادامه داد: به منظور اجرایی کردن پروژه‌های این ستاد ما از توانمندی‌های داخل استفاده خواهیم کرد ضمن آن که به منظور حمایت از طرح‌های نوآورانه، صندوق نوآوری و شکوفایی جایی است که می‌تواند از شرکت‌های  دانش بنیان فعال در این زمینه حمایت کند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082717785/%D9%85%D9%82%D8%A7%D8%A8%D9%84%D9%87-%D8%A8%D8%A7-%DA%86%D8%A7%D9%84%D8%B4-%D9%87%D8%A7%DB%8C-%DA%A9%D9%84%D8%A7%D9%86%D8%B4%D9%87%D8%B1-%D8%AA%D9%87%D8%B1%D8%A7%D9%86-%D8%A8%D8%A7-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%87%D9%88%D8%B4%D9%85%D9%86%D8%AF%D8%B3%D8%A7%D8%B2%DB%8C-%D8%B4%D9%87%D8%B1"/>
        <a href="https://www.isna.ir/news/98082717783/%D9%BE%D8%A7%DB%8C%DB%8C%D9%86-%D8%A8%D9%88%D8%AF%D9%86-%D9%81%D9%86%D8%A7%D9%88%D8%B1%DB%8C-%D9%88-%D9%81%D8%A7%D8%B5%D9%84%D9%87-%D8%AF%D8%A7%D8%B4%D8%AA%D9%86-%D8%A8%D8%A7-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF%D9%87%D8%A7-%DB%B2-%DA%86%D8%A7%D9%84%D8%B4-%D9%85%D9%87%D9%85-%D8%B5%D9%86%D8%B9%D8%AA"/>
        <a href="https://www.isna.ir/news/98082717773/%D9%82%D8%A7%D8%A8%D9%84%DB%8C%D8%AA-%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D8%AD%D9%85%D9%84-%D9%88%D9%86%D9%82%D9%84-%D9%87%D9%88%D8%B4%D9%85%D9%86%D8%AF-%D8%A7%D8%AA%D8%B5%D8%A7%D9%84-%DB%B1%DB%B0%DB%B0-%D8%AF%D8%B1%D8%B5%D8%AF%DB%8C-%D8%AE%D9%88%D8%AF%D8%B1%D9%88%D9%87%D8%A7"/>
      </related>
    </article>
  </body>
</html>