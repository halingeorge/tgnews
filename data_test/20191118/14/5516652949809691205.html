<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426032/h-rodos-symmetexei-sthn-6h-athens-international-tourism-expo-2019"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T14:15:01+00:00"/>
    <meta property="og:title" content="Η Ρόδος συμμετέχει στην 6η Athens International Tourism Expo 2019"/>
    <meta property="og:description" content="Στη μοναδική επίσημη τουριστική έκθεση της Αθήνας, την 6η Athens International Tourism Expo 2019, που πραγματοποιείται από τις 6-8 Δεκεμβρίου 2019 στο υπερσύγχρονο εκθεσιακό κέντρο Metropolitan Expo, πρόκειται να συμμετάσχει η Διεύθυνση Τουρισμού του Δήμου Ρόδου, μετά από πρόσκληση της Περιφέρειας Νοτίου Αιγαίου."/>
  </head>
  <body>
    <article>
      <h1>Η Ρόδος συμμετέχει στην 6η Athens International Tourism Expo 2019</h1>
      <address>
        <time datetime="2019-11-18T14:15:01+00:00">18 Nov 2019, 14:15</time>
      </address>
      <p>
        <b>Στη μοναδική επίσημη τουριστική έκθεση της Αθήνας, την 6η Athens International Tourism Expo 2019, που πραγματοποιείται από τις 6-8 Δεκεμβρίου 2019 στο υπερσύγχρονο εκθεσιακό κέντρο Metropolitan Expo, πρόκειται να συμμετάσχει η Διεύθυνση Τουρισμού του Δήμου Ρόδου, μετά από πρόσκληση της Περιφέρειας Νοτίου Αιγαίου.</b>
      </p>
      <p>H Athens International Tourism Expo έχει πλέον εξελιχθεί σε μια μεγάλη διεθνή έκθεση τουρισμού στην Ελλάδα που συγκεντρώνει εκθέτες και επισκέπτες από πολλές χώρες, δίνοντας χρόνο με το χρόνο στην Αθήνα τη θέση που της αξίζει. Εξελίσσεται δηλαδή σε ένα διεθνές tourism hub στην περιοχή της Μεσογείου, της Νότιας Ευρώπης και ευρύτερα.</p>
      <p>Η μεγαλύτερη Έκθεση Τουρισμού της Αθήνας σημειώνει δυναμική άνοδο και φέτος με διεθνείς συμμετοχές εκθετών όχι μόνο από την Ελλάδα αλλά και από Κύπρο, Κίνα, Ινδία, Σερβία, Βουλγαρία, Ισραήλ, Μαρόκο, Γερμανία, Μαλαισία και Αίγυπτο.</p>
      <p>Η χωρίς προηγούμενο επιτυχία των Β2Β συναντήσεων στην περυσινή έκθεση τουρισμού Athens International Tourism Expo 2018, που φιλοξένησε περισσότερους από 300 εκθέτες από την Ελλάδα και το εξωτερικό και 150 κορυφαίους Διεθνείς Hosted Buyers από όλο τον κόσμο και την οποία επισκέφθηκαν πάνω από 10.000 επισκέπτες, αναμένεται να είναι ακόμη μεγαλύτερη φέτος καθώς η έκθεση διαθέτει πλέον μεγάλη τεχνογνωσία και μεγάλες βάσεις δεδομένων επαγγελματιών του τουρισμού από όλο τον κόσμο!</p>
      <p>Κύριο αντικείμενο της φετινής έκθεσης είναι η Γαστρονομία Τουρισμού, ο Ιστορικός και Πολιτιστικός Τουρισμός της Χώρας μας.</p>
      <p>Και στις δύο θεματικές η Ρόδος ανταποκρίνεται με τον καλύτερο τρόπο. Αφενός έχει να επιδείξει ένα σημαντικό πολιτιστικό κεφάλαιο συνδεδεμένο με την ιστορική της διαδρομή και τις παραδόσεις της και αφετέρου η ροδίτικη γαστρονομία και τα τοπικά προϊόντα της είναι εξαιρετικά.</p>
      <p>Ο Δήμος Ρόδου θα εκπροσωπηθεί και φέτος στην έκθεση μέσω της Διεύθυνσης Τουρισμού του Δήμου Ρόδου.</p>
      <figure>
        <img src="https://www.rodiaki.gr/medias/2019/11/18/ed7d250b2ec7f7bdf00b9e42444a1e23.jpg"/>
      </figure>
      <p>Καλούνται λοιπόν οι επιχειρηματίες του νησιού που επιθυμούν να συμμετάσχουν στην 6η Athens International Tourism Expo 2019 στην Αθήνα, να επικοινωνήσουν με τη Διεύθυνση Τουρισμού του Δήμου Ρόδου και να δηλώσουν συμμετοχή, στα τηλέφωνα: 22410 35240 και 22410 35945 ή στην ηλεκτρονική διεύθυνση tourism@rhodes.gr.</p>
      <p>Οι ενδιαφερόμενοι που επιθυμούν να δηλώσουν τη φυσική τους παρουσία ως εκπρόσωποι φορέα ή της επιχείρησής τους, θα πρέπει να επικοινωνήσουν με τη Διεύθυνση Τουρισμού του Δήμου Ρόδου στα προαναφερόμενα τηλέφωνα και e mails.</p>
      <p>Όσοι επιθυμούν να αποστείλουν υλικό τουριστικής προβολής θα πρέπει να το παραδώσουν στο κεντρικό γραφείο της Διεύθυνσης Τουρισμού του Δήμου Ρόδου, μέχρι τις 2 το μεσημέρι της Πέμπτης 28 Νοεμβρίου 2019.</p>
    </article>
  </body>
</html>