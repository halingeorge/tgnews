<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109073-Obrazovatelnoto-ministerstvo-otpuska-70-mln.-lv.-za-novi-uchilishta-i-detski-gradini"/>
    <meta property="og:site_name" content="Канал 3"/>
    <meta property="article:published_time" content="2019-11-18T14:55:00+00:00"/>
    <meta property="og:title" content="Образователното министерство отпуска 70 млн. лв. за нови училища и детски градини"/>
    <meta property="og:description" content="10 млн. лв. са планирани за национални програми в системата на висшето образование"/>
  </head>
  <body>
    <article>
      <h1>Образователното министерство отпуска 70 млн. лв. за нови училища и детски градини</h1>
      <h2>10 млн. лв. са планирани за национални програми в системата на висшето образование</h2>
      <address>
        <time datetime="2019-11-18T14:55:00+00:00">18 Nov 2019, 14:55</time>
      </address>
      <p><b>70 млн. лева са заделени в проектобюджета за догодина за строеж на нови училища и детски градини. Това съобщи пред журналисти в Пловдив министърът на образованието и науката Красимир Вълчев, който участва в конференция на тема "Компетентностно базирано образование и педагогиката на 21 век".<br/></b> </p>
      <p>Финансирането, което се предполага, че ще бъде одобрено, е по тригодишна програма, предвиждаща да се отделят по 70 млн. лева всяка година за тази цел. <i><b>"Най-голям проблем имаме в София, след това е проблемът в Пловдив, Варна и Бургас, както и в останалите места", каза още министър Вълчев. Той посочи, че в Сливенско, например, има села и градове с по над 500 деца, където сега няма детски градини и училища и затова ще бъдат насочени средства и към тях.</b></i></p>
      <p> </p>
      <p>Красимир Вълчев увери, че ще има средства за строителство на поне едно ново училище и в Пловдив. Той уточни, че у нас има по-голям недостиг на училищна инфраструктура, а не на детски заведения, с изключение на някои места, където не достигат яслените групи.</p>
      <p> <br/><i><b>Министър Вълчев също подчерта, че задължително трябва да се премине към едносменен режим на обучение в цялата страна.<br/></b></i> <br/><i><b>Отделно 10 млн. лв. са планирани в проектобюджета на МОН за 2020 година за национални програми в системата на висшето образование.</b></i> Предвидените средства са за практика на завършващите с педагогическа правоспособност и за т.нар. базови училища, както и за други програми. "Тяхната цел е да бъдат гъвкав инструмент, с който да накараме ВУЗ-овете да разработят конкретни политики или да ги насочат към конкретни дейности", каза министърът.<br/> </p>
      <p>По думите му с тези национални програми ще бъдат стимулирани висшите училища да променят учебните програми, особено в професионалните направления. <i><b>"Важно е как образованието прави прехода към на 21-ви век, </b></i>тъй като това се случва във всички образователни системи.</p>
      <p> </p>
      <p>"Този преход трябва да мине през промяна на учебните програми, компетентностния подход, както и през методите на преподаване“, каза Красимир Вълчев. <i><b>Според него подходът на преподаване трябва да е по-интердисциплинарен, </b></i>в по-голяма степен да провокира интереса на учениците, да минава през изпитните програми и материали.</p>
      <p> <br/> </p>
      <p>"Цялата тази промяна я формулираме под думите компетентностен подход, но тя включва много повече от ключовите компетентности за училищното образование. <i><b>Освен базовите компетентности на бъдещите учители, ще се добавят още предприемачески, граждански, обществени и дигитални умения, занапред ще трябва да залегнат и такива, свързани с взаимодействие с машини, базирани на изкуствен интелект, разбиране на алгоритми и дигитална креативност",</b></i> добави образователният министър.</p>
      <p> </p>
      <p>Според него се предполага, че сегашните ученици ще са активни на пазара на труда през следващите 40-50 години и ще им се налага да работят с машини, затова те трябва да бъдат подготвени.</p>
      <p> <br/> </p>
      <related>
        <h4>Още по темата</h4>
        <a href="http://kanal3.bg/news/bulgaria/society/105889-Krasimir-Valchev%253A-Blizo-44-hilyadi-deca-sa-bili-zapisani-v-uchilishte-po-Mehanizma-za-vrashtane-v-obrazovanieto"/>
      </related>
    </article>
  </body>
</html>