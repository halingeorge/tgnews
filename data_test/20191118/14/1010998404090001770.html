<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/borisov-nacionalnata-ni-sigurnost-i-otbrana-sa-garantirani-samo-ot-nato.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T14:40:00+00:00"/>
    <meta property="og:title" content="Борисов: Националната ни сигурност и отбрана са гарантирани само от НАТО"/>
    <meta property="og:description" content="Премиерът проведе телефонен разговор с генералния секретар на Алианса Йенс Столтенберг"/>
  </head>
  <body>
    <article>
      <h1>Борисов: Националната ни сигурност и отбрана са гарантирани само от НАТО</h1>
      <h2>Премиерът проведе телефонен разговор с генералния секретар на Алианса Йенс Столтенберг</h2>
      <address><time datetime="2019-11-18T14:40:00+00:00">18 Nov 2019, 14:40</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>​Националната сигурност и отбрана на България са гарантирани само в рамките на колективната отбрана на НАТО, това заяви премиерът Бойко Борисов в телефонен разговор с генералния секретар на Алианса Йенс Столтенберг.</p>
      <p>Двамата разговаряха в навечерието на Срещата на върха между държавите членки от организацията. Тя ще се проведе в Лондон между 3 и 4 декември.</p>
      <p>Министър-председателят посочи, че България гледа на единството на Европа и Северна Америка като по-важно от всякога, с оглед на рисковете и предизвикателствата, пред които са изправени държавите в областта на сигурността, съобщиха от правителствения прессекретариат.</p>
      <p>„За България трансатлантическата връзка е в основата на нашата колективна отбрана“, акцентира Борисов.</p>
      <p>Той даде висока оценка на темите, които ще бъдат във фокуса на срещата в Лондон. Освен това вярва, че решенията на висшия форум ще доведат до по-нататъшно укрепване на възможностите и свързаността на НАТО.</p>
      <p>Борисов посочи пред Столтенберг, че целите на страната ни са фокусирани в три основни области - повишаване на разходите за отбрана, модернизация и превъоръжаване, и преодоляване на дефицита на личен състав във Въоръжените сили.</p>
      <p>Също така допълни, че страната ни се справя успешно с нарастването на отбранителните си способности, визирайки покупката на изтребителите F-16 Блок 70.</p>
      <p>„България ще продължи да оказва подкрепа на усилията на Алианса към постигане на световен мир и сигурност. Разглеждаме участието си в мисии и операции на НАТО като основен приоритет и възнамеряваме да запазим ангажимента и приноса си към тях“, каза още Борисов.</p>
      <p>Министър-председателят и генералният секретар на Алианса бяха категорични, че заедно трябва да защитаваме споделените европейски ценности и принципи – свободата, човешките права, демокрацията и върховенството на закона.</p>
      <p>Столтенберг бе на посещение у нас само преди няколко месеца - през пролетта на 2019г. по покана на премиера Борисов. Тя бе отправена по време на Общото събрание на ООН в Ню Йорк през 2018 г.</p>
    </article>
  </body>
</html>