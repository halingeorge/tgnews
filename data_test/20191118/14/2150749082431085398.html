<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/rosiya-posilyuye-teroristiv-na-donbasi-kadrovimi-viyskovimi-rozvidka/"/>
    <meta property="og:site_name" content="Прямий"/>
    <meta property="article:published_time" content="2019-11-18T14:17:00+00:00"/>
    <meta property="og:title" content="Росія посилює терористів на Донбасі кадровими військовими - розвідка"/>
    <meta property="og:description" content="Командування Збройних сил Російської Федерації посилює передові підрозділи з’єднань і частин терористичних угруповань на Донбасі, у тому числі й за"/>
  </head>
  <body>
    <article>
      <h1>Росія посилює терористів на Донбасі кадровими військовими - розвідка</h1>
      <address>
        <time datetime="2019-11-18T14:17:00+00:00">18 Nov 2019, 14:17</time>
      </address>
      <p>
        <b>Командування Збройних сил Російської Федерації посилює передові підрозділи з’єднань і частин терористичних угруповань на Донбасі, у тому числі й за рахунок російських військовослужбовців та найманців із кримінальним минулим.</b>
      </p>
      <p>Про це повідомляє пресслужба <a href="http://www.mil.gov.ua/news/2019/11/18/vistup-rechnika-minoboroni-shhodo-situaczii-v-rajoni-provedennya-operaczii-obednanih-sil/">Міноборони.</a></p>
      <p>"За інформацією Головного управління розвідки Міністерства оборони України, командування ЗС РФ посилює передові підрозділи з’єднань і частин 1 (Донецьк) та 2 (Луганськ) АК ЗС РФ, у тому числі за рахунок російських кадрових військовослужбовців та найманців, які призиваються повторно для уникнення кримінальної відповідальності за злочини, скоєні після звільнення зі служби", - йдеться у повідомленні.</p>
      <p>При цьому із зазначеними особами перед направленням на передову проводяться інструктажі з врученням розроблених російськими пропагандистами спеціальних пам’яток щодо порядку поведінки у разі необхідності спілкування з представниками Місії ОБСЄ та міжнародних ЗМІ.</p>
      <p>Водночас через неконтрольовані Україною ділянки кордону продовжується постачання зброї, боєприпасів і пально-мастильних матеріалів на тимчасово окуповані території Донецької та Луганської областей.</p>
      <p>Раніше повідомлялося, що <a href="https://prm.ua/na-donbasi-do-liniyi-rozmezhuvannya-z-rosiyi-pribuvayut-diversiyno-rozviduvalni-grupi-rozvidka/">на Донбасі до лінії розмежування з Росії прибувають диверсійно-розвідувальні групи.</a></p>
      <p>Нагадаємо, керівництво Росії, попри заяви про нібито підтримку мирних ініціатив України, <a href="https://prm.ua/rosiya-aktivizuvala-zabezpechennya-boyovikiv-na-donbasi-boyepripasami-rozvidka/">активізувало логістичне забезпечення окупаційних військ</a> на тимчасово окупованій території у Донецькій та Луганській областях.</p>
      <related>
        <h4>Схожі новини</h4>
        <a href="https://prm.ua/vi-osnova-profesiynoyi-armiyi-poroshenko-privitav-ukrayinskih-serzhantiv/"/>
        <a href="https://prm.ua/viyna-na-donbasi-boyoviki-16-raziv-obstrilyali-ukrayinski-pozitsiyi/"/>
        <a href="https://prm.ua/na-donbasi-vnaslidok-obstriliv-okupantiv-bulo-travmovano-ukrayinskogo-viyskovogo/"/>
      </related>
    </article>
  </body>
</html>