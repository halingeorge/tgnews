<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%81%D8%B4%D8%A7%DB%8C-%D8%B5%D8%AF%D9%87%D8%A7-%D8%B5%D9%81%D8%AD%D9%87-%D8%A7%D8%B2-%D9%85%D8%AF%D8%A7%D8%B1%DA%A9-%D9%88%D8%B2%D8%A7%D8%B1%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%DB%8C%D8%B1%D8%A7%D9%86-%D9%85%D8%A8%D9%86%DB%8C-%D8%A8%D8%B1-%D9%86%D9%81%D9%88%D8%B0-%DA%AF%D8%B3%D8%AA%D8%B1%D8%AF%D9%87-%D8%A7%DB%8C%D9%86-%DA%A9%D8%B4%D9%88%D8%B1-%D8%AF%D8%B1-%D8%B9%D8%B1%D8%A7%D9%82-20191118/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-18T14:55:29+00:00"/>
    <meta property="og:title" content="افشای صدها صفحه از مدارک وزارت اطلاعات ایران مبنی بر نفوذ گسترده این کشور در عراق"/>
    <meta property="og:description" content="نشریه نیویورک تایمز روز یکشنبه ۱۷ نوامبر/ ۲۶ آبان  با انتشار گزارشی از دست‌یافتن به صدها صفحه مدرک مربوط به سرویس‌های اطلاعاتی ایران خبر داد که فاش‌کننده تاثیر و نفوذ گسترده جمهوری اسلامی در عراق پس از خروج نیروهای آمریکایی از این کشور در سال ۲۰۱۱..."/>
  </head>
  <body>
    <article>
      <h1>افشای صدها صفحه از مدارک وزارت اطلاعات ایران مبنی بر نفوذ گسترده این کشور در عراق</h1>
      <address>
        <time datetime="2019-11-18T14:55:29+00:00">18 Nov 2019, 14:55</time>
      </address>
      <p>
        <b>نشریه نیویورک تایمز روز یکشنبه ۱۷ نوامبر/ ۲۶ آبان  با انتشار گزارشی از دست‌یافتن به صدها صفحه مدرک مربوط به سرویس‌های اطلاعاتی ایران خبر داد که فاش‌کننده تاثیر و نفوذ گسترده جمهوری اسلامی در عراق پس از خروج نیروهای آمریکایی از این کشور در سال ۲۰۱۱ است.</b>
      </p>
      <p>روزنامه آمریکایی نیویورک تایمزو همچنین سایت تحقیقاتی آنلاین اینترسپت از بررسی حدود ۷۰۰ صفحه گزارش خبر داده‌اند که اکثر آنها در سال‌های ۲۰۱۴ و ۲۰۱۵ توسط وزارت اطلاعات ایران نوشته شده است. این اطلاعات توسط یک منبع ناشناس برای سایت "اینترسپت" فرستاده شده است.</p>
      <p>این منبع ناشناس که حاضر به دیدار با خبرنگاران نشده، گفته که قصدش از فرستادن این مدارک "افشای کاری است که ایران در عراق انجام می‌دهد."</p>
      <p>براساس گزارش نیویورک تایمز"این اطلاعات بی‌سابقه با فاش کردن تاثیر گسترده تهران در عراق، جزیئاتی را نشان می‌دهد که براساس آنها می‌توان سالها کار دقیق جاسوس‌های ایران در عراق برای نفوذ در انتخاب رهبران این کشور، پرداخت پول به نمایندگان عراقی (برای به‌دست آوردن اطلاعات از فعالیت‌های آمریکا) و همچنین نفوذ به همه جنبه‌های زندگی سیاسی، اقتصادی و مذهبی در عراق را مشاهده کرد."</p>
      <p>نیویورک تایمز می‌گوید که این مدارک همچنین "تصویری با جزئیات "از روشی نشان می‌دهد که تهران برای "دخالت تهاجمی" در مسائل عراق برگزیده است.</p>
      <p>این مدارک همچنین نشاندهنده "نقش منحصر به فرد قاسم سلیمانی" به عنوان فرمانده سپاه قدس، شاخه برون مرزی سپاه پاسداران در عراق است.</p>
      <p>براساس این مدارک، این مقامات ایرانی به طور منظم به ویژه در این اواخر به عراق سفر می‌کنند. این سفرها و حضور مقامات سپاه در عراق در حالی است که از ابتدای اکتبر گذشته که اعتراضات در این کشور آغاز شده، معترضان بر لزوم خروج ایران از عراق تاکید کرده‌اند و از سوی دیگر این اعتراضات که بعد از سقوط صدام حسین بی‌سابقه است، به کشته‌شدن بسیاری از معترضان انجامیده است.</p>
      <p>همچنین در این مدارک بر برگزاری جلسات در بغداد و نیز در شهر نجف، در جنوب پایتخت اشاره شده که به منظور متقاعد کردن احزاب مختلف عراقی برای حمایت از "عادل عبدل المهدی" نخست وزیر این کشور بوده است.</p>
      <p>در یکی از این مدارک هم بر "روبط ویژه" عادل عبدالمهدی با تهران در سال ۲۰۱۴  و در زمانی اشاره شده که وی وزیر نفت عراق بوده است.</p>
      <p>دفتر نخست وزیری عراق درباره این موضوع به خبرگزاری فرانسه گفته که در حال حاضر "هیچ توضیحی" برای مدارک فاش شده ندارد.</p>
      <p>همچنین براساس آنچه نیویورک تایمز و اینترسپت فاش کرده‌اند "حیدر عبادی" و "ابراهیم جعفری" نخست وزیران پیشین عراق و نیز " سلیم الجبوری" رئیس پیشین پارلمان این کشور نیز ارتباطاتی با سرویس‌های اطلاعاتی ایران داشته‌اند.</p>
      <p>براساس گزارش نیویورک تایمز، تهران توانسته بعد از خروج نیروهای آمریکایی از عراق در سال ۲۰۱۱  ، نفوذ بیشتری در سرویس‌های این کشور پیدا کند و این امر باعث به کارگیری برخی نیروهای اطلاعاتی عراق شده که برای سرویس جاسوسی آمریکا "سیا" کار می‌کردند.</p>
      <p>این نیروهای اطلاعاتی عراق با چرخش به سوی ایران، در ازای دریافت پول، اطلاعاتی درباره عملیات سیا در عراق را در اختیار جمهوری اسلامی گذاشته‌اند.</p>
      <p> </p>
    </article>
  </body>
</html>