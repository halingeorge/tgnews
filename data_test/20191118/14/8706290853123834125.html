<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685088/peripou-1400-prosfyges-kai-metanastes-eftasan-sta-ellinika-nisia-"/>
    <meta property="og:site_name" content="enikos.gr"/>
    <meta property="article:published_time" content="2019-11-18T14:18:00+00:00"/>
    <meta property="og:title" content="Περίπου 1400 πρόσφυγες και μετανάστες έφτασαν στα ελληνικά νησιά το τελευταίο τριήμερο"/>
    <meta property="og:description" content="Στη διάσωση και περισυλλογή τουλάχιστον ..."/>
  </head>
  <body>
    <article>
      <h1>Περίπου 1400 πρόσφυγες και μετανάστες έφτασαν στα ελληνικά νησιά το τελευταίο τριήμερο</h1>
      <address>
        <time datetime="2019-11-18T14:18:00+00:00">18 Nov 2019, 14:18</time>
      </address>
      <p>Στη διάσωση και περισυλλογή τουλάχιστον 658 προσφύγων και <a href="http://www.enikos.gr/society/685026/ston-peiraia-eftasan-179-prosfyges-kai-metanastes-apo-nisia-tou-a">μεταναστών </a>προχώρησε το Λιμενικό Σώμα - Ελληνική Ακτοφυλακή σε 20 διαφορετικά περιστατικά έρευνας και διάσωσης, που σημειώθηκαν σε διάφορες θαλάσσιες περιοχές του ανατολικού Αιγαίου το τελευταίο τριήμερο και συγκεκριμένα από το πρωί της Παρασκευής έως και το πρωί της Δευτέρας.</p>
      <p>Σύμφωνα με το αρχηγείο του Λιμενικού Σώματος, τα περιστατικά διάσωσης και περισυλλογής από το Λιμενικό και τη Frontex, έλαβαν χώρα σε Αλεξανδρούπολη, Λέσβο, Χίο, Σάμο, Κω και Μεγίστη.</p>
      <p>Το ίδιο διάστημα, 730 μετανάστες και πρόσφυγες αποβιβάστηκαν με λέμβους σε διάφορα νησιά του Αιγαίου. Τα περιστατικά αυτά που ανέρχονται σε 15, διαχειρίστηκε το Λιμενικό Σώμα στα νησιά Λέσβος, Χίος, Σάμος, Φαρμακονήσι, Κω και Μεγίστη.</p>
      <p>Στο μεταξύ, δύο περιστατικά με καταδίωξη και πυροβολισμούς σημειώθηκαν χθες στα νησιά Στρογγύλι και Κω.</p>
      <p>Ειδικότερα, ταχύπλοο σκάφος που μετέφερε 11 μετανάστες και πρόσφυγες εντόπισε περιπολικό σκάφος του Λιμενικού στη θαλάσσια περιοχή, βορειοανατολικά της νήσου Στρογγύλης. Ο χειριστής του σκάφους αρχικά δεν συμμορφώθηκε στα ηχητικά και οπτικά σήματα του πληρώματος του περιπολικού σκάφους του Λιμενικού και επιχείρησε να διαφύγει, εκτελώντας παράλληλα επικίνδυνους ελιγμούς. Ακολούθησε καταδίωξη, ενώ ερρίφθησαν προειδοποιητικές βολές σε ασφαλή τομέα με αποτέλεσμα την ακινητοποίηση του σκάφους και την ασφαλή περισυλλογή και διάσωση των μεταναστών και προσφύγων. Ο 33χρονος αλλοδαπός χειριστής του σκάφους και διακινητής συνελήφθη.</p>
      <p>Εξάλλου, στον εντοπισμό έξι μεταναστών και προσφύγων, καθώς και στη σύλληψη του 22χρονου αλλοδαπού διακινητή τους, προέβησαν, βραδινές ώρες του Σαββάτου, στελέχη του Λιμενικού Σώματος - Ελληνικής Ακτοφυλακής. Συγκεκριμένα, περιπολικό σκάφος του λιμενικού εντόπισε στη θαλάσσια περιοχή Ψαλίδι της Κω, ταχύπλοο σκάφος να κινείται με μεγάλη ταχύτητα και το οποίο δεν συμμορφωνόταν στα ηχητικά και φωτεινά σήματα του πληρώματος του σκάφους του λιμενικού. Ακολούθησε καταδίωξη με ρίψη στοχευμένης βολής ακριβείας στον εξωλέμβιο κινητήρα του σκάφους, που είχε ως αποτέλεσμα την ακινητοποίηση του και τη σύλληψη του 22χρονου αλλοδαπού χειριστή - διακινητή. Στη συνέχεια, στελέχη της οικείας λιμενικής Αρχής εντόπισαν τους ανωτέρω αλλοδαπούς, οι οποίοι είχαν αποβιβαστεί επί της ακτής, ενώ από το Λιμεναρχείο Κω που διενεργεί την προανάκριση, κατασχέθηκε το σκάφος πους τους μετέφερε.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/685041/ti-dimiourgia-kentron-kleistou-typou-sto-aigaio-schediazei-i-kyve%0A%20%20%20%20%0A"/>
        <a href="http://www.enikos.gr/society/685026/ston-peiraia-eftasan-179-prosfyges-kai-metanastes-apo-nisia-tou-a%0A%20%20%20%20%0A"/>
        <a href="http://www.enikos.gr/society/684809/diasosi-65-metanaston-se-samo-kai-ko%0A%20%20%20%20%0A"/>
        <a href="http://www.enikos.gr/society/684665/synelifthisan-pente-diakinites-metanaston-se-evro-kai-kavala-anam%0A%20%20%20%20%0A"/>
        <a href="http://www.enikos.gr/society/684441/tethorakismena-kai-drones-sto-aigaio-to-neo-schedio-apenanti-stin%0A%20%20%20%20%0A"/>
        <a href="http://www.enikos.gr/society/684398/nees-afixeis-prosfygon-kai-metanaston-ston-peiraia%0A%20%20%20%20%0A"/>
        <a href="http://www.enikos.gr/society/684275/vouliazoun-ta-nisia-tou-voreiou-aigaiou-synolika-2152-prosfyges-k%0A%20%20%20%20%0A"/>
        <a href="http://www.enikos.gr/society/684326/yperptiseis-tourkikon-machitikon-sto-aigaio%0A%20%20%20%20%0A"/>
        <a href="http://www.enikos.gr/society/684329/o-mitropolitis-ileias-gia-ti-filoxenia-metanaston-i-ekklisia-mas-%0A%20%20%20%20%0A"/>
      </related>
    </article>
  </body>
</html>