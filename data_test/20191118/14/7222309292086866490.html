<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/hrt-vet-inte-hur-manga-busschaufforer-som-hor-till-akt/"/>
    <meta property="og:site_name" content="HBL"/>
    <meta property="article:published_time" content="2019-11-18T14:51:00+00:00"/>
    <meta property="og:title" content="HRT-chef: &quot;Största delen av busstrafiken kommer stå stilla&quot;"/>
    <meta property="og:description" content="Busstrafiken i Helsingforsregionen kan stå stilla nästa måndag, på grund av Bil- och transportbranschens arbetsförbund AKT:s sympatistrejk."/>
  </head>
  <body>
    <article>
      <h1>HRT-chef: "Största delen av busstrafiken kommer stå stilla"</h1>
      <h2>Busstrafiken i Helsingforsregionen kan stå stilla nästa måndag, på grund av Bil- och transportbranschens arbetsförbund AKT:s sympatistrejk.</h2>
      <address><time datetime="2019-11-18T14:51:00+00:00">18 Nov 2019, 14:51</time> by <a rel="author">Fredrik Häggman</a></address>
      <p>Bil- och transportbranschens arbetarförbund AKT utvidgar sin sympatistrejk för Post- och logistiskunionen PAU till att gälla även HRT:s serviceverkstäder och trafik. Det här kan leda till trafikstopp i huvudstadsregionens busstrafik nästa måndag.</p>
      <p>Strejken är tänkt att inledas den 25 november klockan 3 och pågå i 24 timmar. Under strejken avhåller sig de AKT-medlemmar som arbetar med kollektivtrafiken i Helsingforsregionen från att jobba.</p>
      <p>Strejken skulle innebära att största delen av bussarna i huvudstadsregionen står stilla, säger HRT:s gruppchef <b>Mika Häyrynen.</b></p>
      <p>– En strejk skulle ha en betydande inverkan. Men vi kan inte säga exakt hur stor den blir förrän på måndag, eftersom vi inte vet hur många av chaufförerna som hör till AKT.</p>
      <figure>
        <img src="https://doeho6k8shw5z.cloudfront.net/imengine/image.php?uuid=b8af11ec-ba9c-4d6c-aa4c-5e4dc71c93fe&amp;type=preview&amp;source=b8af11ec-ba9c-4d6c-aa4c-5e4dc71c93fe&amp;function=hardcrop&amp;width=1200&amp;height=675&amp;q=80"/>
        <figcaption>HRT vet inte hur många av busschaufförerna som hör till AKT.<cite>Bild: Antti Aimo-Koivisto/Lehtikuva</cite></figcaption>
      </figure>
      <p>HRT har cirka 3 500 busschaufförer som kör för sammanlagt 13 underleverantörer. AKT:s ordförande <b>Marko Piirainen</b> säger till <a href="https://svenska.yle.fi/artikel/2019/11/18/akt-utvidgar-sin-sympatistrejk-storsta-delen-av-bussarna-i-huvudstadsregionen">Yle </a>att så många som 90 procent av dem hör till AKT. Häyrynen vill inte ta ställning till den siffran, men säger att man jobbar på att ta reda på antalet.</p>
      <p>Samtidigt ska man utreda hur trafiken kan skötas utifall strejken blir verklighet.</p>
      <p>– Vi har inga konkreta förberedande åtgärder att meddela om just nu. Vi hoppas att våra underleverantörer har tid att göra upp nya arbetslistor på måndag när de ser vem som är på plats. Vid behov kan cheferna komma att köra några av busslinjerna.</p>
      <p>Enligt Väyrynen kommer HRT att prioritera busslinjer i det han kallar glesbygden.</p>
      <p>– I de centrala delarna löper spårvagns- och metrotrafiken som vanligt, så om det är möjligt prioriterar vi skoltrafiken i mer glesbefolkade områden som Tusby och Sibbo där bussen är det enda alternativet.</p>
      <p>HRT meddelar om trafikförändringarna <a href="https://www.hsl.fi/sv">på sin webbplats.</a></p>
      <p>
        <b>Post- och logistikunionen, PAU</b>
      </p>
      <p>PAU:s pågående strejk berör omkring 9 000 anställda inom postutdelningen, posthanteringen och posttransporten.</p>
      <p>Postfacket har strejkat sedan måndagen den 11 november. Strejken avslutas den 24 november, men PAU har redan varslat om en ny två veckor lång strejk som kan börja den 25 november. Den nya strejken skulle omfatta postutdelningen, posthanteringen, posttransporten och försäljningen i hela landet. Strejk nummer två skulle omfatta även tjänstemän och personal inom kundtjänsten, och beröra 10 000 anställda.</p>
      <p>
        <b>Bil- och transportbranschens arbetarförbund, AKT</b>
      </p>
      <p>Måndagen den 18 november inledde AKT sin sympatistrejk. Strejken pågår till söndagen den 24 november klockan 22. Under strejken ska logistikbranschen undvika att behandla Postens försändelser.</p>
      <p>På tisdagen den 19 november träder även ett övertidsförbud och ett förbud mot att byta skift i kraft och pågår till den 8 december klockan 24. Förbudet gäller bland annat lastbilsförare, busschaufförer och terminalpersonal.</p>
      <p>Onsdagen den 20 november börjar AKT:s stödåtgärder också gälla hamnpersonal i oljehamnar, kabinpersonal, resebyråbranschen och Airpros och Avaintas lyftkransförare.</p>
      <p>
        <b>Finlands Sjömansunion, FSU</b>
      </p>
      <p>Måndagen den 18 november inledde Sjömansunionen en sympatistrejk. Fartygen lämnar Postens transporter stående i hamnarna. Det här gäller förbindelsefartygen, inrikesfärjorna, lastfartygen, passagerarfartygen och de kombinerade frakt– och passagerarfartygen.</p>
      <p>Torsdagen den 21 november slutar Sjömansunionen hantera last. På bildäcken tar man inte längre emot långtradare, tankbilar eller lösa släp. Personbilar och bussar får däremot transporteras på bildäcken. Det här gäller utrikesfartens kombinerade frakt- och passagerarfartyg och passagerarfartygen.</p>
      <p>Från och med torsdag följer unionens medlemmar som jobbar ombord på isbrytare och som arbetar i isbrytaruppgifter inte med ut till sjöss. De ska däremot fortsätta med sina arbetsuppgifter på land.</p>
      <p>Måndagen den 25 november blir utrikesfartens lastfartyg, passagerarfartyg och kombinerade last- och passagerarfartyg under finsk flagg som anländer till finsk hamn efter klockan 6, liggande i hamn. Unionens medlemmar följer inte längre med fartygen ut till sjöss.</p>
      <p>
        <b>Järnvägsunionen, RAU</b>
      </p>
      <p>Tisdagen den 19 november klockan 21 inleder Järnvägsunionen en blockad som pågår i ett dygn.</p>
      <p>
        <b>Luftfartsunionen, IAU</b>
      </p>
      <p>Luftfartsunionen sympatistrejkar med PAU mellan den 11 och den 24 november. Under strejken deltar inte unionens medlemmar i hanteringen av post på flygplatserna.</p>
      <p>IAU inleder en utvidgad sympatistrejk den 25 november klockan 6 som pågår tills unionens medlemmar återvänder till jobbet följande dag. Under den tiden jobbar inte anställda vid Finnpro och Finnair. Även de företag som jobbar med teknik, catering och frakt för flygbolag som flyger till och från Finland strejkar. Anställda som sköter markservicen och säkerhetskontrollerna på flygplatserna strejkar också.</p>
      <p>
        <b>Förbundet för den offentliga sektorn och välfärdsområdena, JHL</b>
      </p>
      <p>JHL:s medlemmar som jobbar inom postutdelningen, posthanteringen och posttransporten strejkar med PAU mellan den 11 och den 24 november.</p>
      <p>Från och med måndagen den 18 november tar JHL:s medlemmar som jobbar på Finnferries färjor inte emot Postens försändelser.</p>
      <p>Tisdagen den 19 november klockan 6 slutar JHL:s medlemmar som är anställda vid godtrafikens bangårdar att jobba. De strejkar till klockan 22 samma dag.</p>
      <p>De som underhåller godtrafikens vagnpark inleder sin strejk följande dag, onsdagen den 20 november klockan 7, och strejkar till klockan 23 samma dag.</p>
      <p>
        <b>Servicefacket Pam</b>
      </p>
      <p>Pam stöder PAU genom att förbjuda behandlingen av paket och brev på Postens serviceställen i två veckor från och med måndagen den 25 november. Posten har sammanlagt cirka 750 serviceställen, bland annat i butiker, kiosker, på bensinstationer, kaféer och apotek.</p>
    </article>
  </body>
</html>