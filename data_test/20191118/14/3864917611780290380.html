<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820517-tramp-zaaviv-so-rozglane-mozlivist-svidciti-u-kongresi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T14:06:00+00:00"/>
    <meta property="og:title" content="Трамп заявив, що розгляне можливість свідчити у Конгресі"/>
    <meta property="og:description" content="Президент Дональд Трамп розгляне можливість з'явитися на слуханнях щодо імпічменту."/>
  </head>
  <body>
    <article>
      <h1>Трамп заявив, що розгляне можливість свідчити у Конгресі</h1>
      <h2>Президент Дональд Трамп розгляне можливість з'явитися на слуханнях щодо імпічменту.</h2>
      <address>
        <time datetime="2019-11-18T14:06:00+00:00">18 Nov 2019, 14:06</time>
      </address>
      <p>Про це президент Трамп написав у понеділок у <a href="https://twitter.com/realDonaldTrump/status/1196425928768929792">Twitter</a> після того, як спікер Палати представників США Ненсі Пелосі закликала його дати свідчення у Конгресі.</p>
      <p>"Вона також сказала, що я можу зробити це письмово. Хоч я не зробив нічого протизаконного ... мені подобається ця ідея, і я, щоби знову сфокусувати увагу Конгресу, ретельно обміркую це!" - написав глава Білого дому.</p>
      <p>Водночас, він укотре агресивно висловився про демократів, назвавши їх "божевільними" та "неробами", обізвав саму Пелосі та написав, що вона, начебто, скоро піде з посади.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2818643-persi-publicni-sluhanna-z-impicmentu-podivilisa-138-mln-amerikanciv.html">Перші публічні слухання з імпічменту подивилися 13,8 млн американців</a>
      </blockquote>
      <p>Крім того, Трамп навмисно перекрутив назву телепрограми "Face The Nation" ("Постань перед нацією") на каналі CBS, де вийшло інтерв'ю з Пелосі з критикою проти президента, на "Deface The Nation" ("Спотвори націю").</p>
      <p>В інтерв'ю телеканалу CBS, що вийшло вихідними, Ненсі Пелосі закликала <a href="https://www.ukrinform.ua/tag-tramp">Трампа</a> прийти до Конгресу й дати свідчення у контексті розслідування щодо його імпічменту. Вона, зокрема, зазначила, що президент має висловлювати свою незгоду не у соцмережі, а у комітеті шляхом надання свідчень під присягою.</p>
    </article>
  </body>
</html>