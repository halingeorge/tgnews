<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717801/%D8%B4%D9%86%D8%A7%D8%B3%D8%A7%DB%8C%DB%8C-%D8%B1%D9%88%D8%B4%DB%8C-%D8%A8%D8%B1%D8%A7%DB%8C-%D8%AA%D8%B3%D8%B1%DB%8C%D8%B9-%D8%A8%D9%87%D8%A8%D9%88%D8%AF-%D8%B2%D8%AE%D9%85-%D8%A8%DB%8C%D9%85%D8%A7%D8%B1%D8%A7%D9%86-%D9%BE%D8%B3-%D8%A7%D8%B2-%D8%AC%D8%B1%D8%A7%D8%AD%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:02:17+00:00"/>
    <meta property="og:title" content="شناسایی روشی برای تسریع بهبود زخم بیماران پس از جراحی"/>
    <meta property="og:description" content="دانشمندان انگلیسی موفق شدند شبکه‌ای از عوامل محافظتی را کشف کنند که عملکرد یک سپر را برای سلول‌های بدن دارند."/>
  </head>
  <body>
    <article>
      <h1>شناسایی روشی برای تسریع بهبود زخم بیماران پس از جراحی</h1>
      <address><time datetime="2019-11-18T14:02:17+00:00">18 Nov 2019, 14:02</time> by <a rel="author">مسعود جعفرشعار</a></address>
      <p>دانشمندان انگلیسی موفق شدند شبکه‌ای از عوامل محافظتی را کشف کنند که عملکرد یک سپر را برای سلول‌های بدن دارند.</p>
      <p><b>به گزارش ایسنا و به نقل از وب سایت رسمی دانشگاه بریستول</b>، دانشمندان، روش جدیدی برای تغییر سیستم ایمنی بدن کشف کرده‌اند تا بتوانند ترمیم بافت بدن را بهبود ببخشند. آنها در این پروژه، شبکه جدیدی از عوامل حفاظتی را آشکار کردند که مانند سپر دفاعی سلول‌ها در برابر آسیب عمل می‌کنند. دانشمندان "دانشگاه بریستول" (University of Bristol) انگلستان باور دارند که شاید این کشف بتواند پیامدهای خوبی برای افرادی که تحت عمل جراحی قرار می‌گیرند داشته باشد، به روند بهبود آنها سرعت ببخشد و خطرات ناشی از جراحی را کاهش دهد.</p>
      <p>هنگامی که یک بافت آسیب می‌بیند، بدن به سرعت سلول‌های ایمنی را در محل آسیب دیده به کار می‌گیرد تا با عفونت ناشی از آن مقابله کند. بدن این کار را با آزاد کردن عوامل سمی برای حمله و از بین بردن پاتوژن‌های مهاجم انجام می‌دهد اما این عوامل گاهی آنقدر سمی هستند که می‌تواندد به بافت میزبان آسیب برسانند و فرآیند ترمیم را مختل کنند. بافتی که مورد ترمیم قرار دارد، برای مقابله با این پیامدها معمولا سیستم محافظتی قدرتمندی را به کار می‌گیرد که مانند یک سپر دفاعی در برابر آسیب عمل می‌کند.</p>
      <p>دانشمندان این گروه پژوهشی، برای بررسی روند ترمیم بافت، از مسیرهای حفاظتی بدن نقشه‌برداری کردند و به بررسی نحوه تحریک این روند در بافت‌ها پرداختند.</p>
      <figure>
        <img src="https://cdn.isna.ir/d/2019/11/18/3/61489498.jpg"/>
      </figure>
      <p>دکتر "هلن ویورز" (Helen Weavers)، نویسنده ارشد این پژوهش گفت: بافت‌های آسیب‌دیده در افراد سالم معمولا خود را پس از آسیب ترمیم می‌کنند. در آسیب پوستی در حال ترمیم معمولا واکنشی صورت می‌گیرد که طی آن، عواملی برای از بین بردن پاتوژن‌های مهاجم آزاد می‌شوند.</p>
      <p>وی افزود: ما در این پژوهش، از مگس میوه استفاده کردیم تا روند ترمیم زخم توسط سلول‌های ایمنی را ببینیم. ما طی این بررسی توانستیم شبکه‌ای از مسیرهای حفاظتی را کشف کنیم که مانند یک سپر دفاعی، از بافت‌ها در برابر آسیب التهابی محافظت می‌کنند و به ترمیم آنها می‌پردازند. ما همچنین دریافتیم که فعال کردن این مسیرها می‌تواند به محافظت بیشتر از بافت کمک کند و عدم فعالیت آنها، موجب تاخیر در روند بهبود زخم می‌شود.</p>
      <p>ویورز ادامه داد: ما اکنون این مسیرها را می‌شناسیم و از نحوه فعالسازی آنها آگاه هستیم؛ در نتیجه امیدواریم تا بتوانیم روش‌هایی برای تحریک این سیستم دفاعی در بیماران پیش از جراحی آنها ارائه دهیم.</p>
      <p>این پژوهش، در مجله "Current Biology" به چاپ رسید.</p>
      <p>انتهای پیام</p>
    </article>
  </body>
</html>