<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-hamarosan-fenyo-unnep/"/>
    <meta property="og:site_name" content="lokál"/>
    <meta property="article:published_time" content="2019-11-18T14:51:18+00:00"/>
    <meta property="og:title" content="Hamarosan Fenyő Ünnep"/>
    <meta property="og:description" content="Ahogy a mondás is tartja, „Fenyő nélkül nincs karácsony”. A karácsonyi ünnepeknek hosszú évek óta elengedhetetlen programja Fenyő Miklós év végi nagykoncertje az Arénában. A Fenyő Ünnep showműsor idén is fergeteges hangulatot és számtalan meglepetést ígér 2019. december 27-én, a Papp László Budapest"/>
  </head>
  <body>
    <article>
      <h1>Hamarosan Fenyő Ünnep</h1>
      <address><time datetime="2019-11-18T14:51:18+00:00">18 Nov 2019, 14:51</time> by <a rel="author">Lokál</a></address>
      <p>
        <b>Ahogy a mondás is tartja, „Fenyő nélkül nincs karácsony”. A karácsonyi ünnepeknek hosszú évek óta elengedhetetlen programja Fenyő Miklós év végi nagykoncertje az Arénában. A Fenyő Ünnep showműsor idén is fergeteges hangulatot és számtalan meglepetést ígér 2019. december 27-én, a Papp László Budapest Sportarénában.</b>
      </p>
      <p>Fenyő Miklós a ’60-as évektől a rock &amp;amp; roll elsőszámú és utánozhatatlan hazai nagykövete, aki ma is ugyanazzal a lendülettel és aktivitással dolgozik, folyamatosan koncertezik itthon és külföldön egyaránt.</p>
      <p>Pályafutásának több mint 50 éve alatt, több mint 400 dalt köszönhetünk neki, ő több mint egy szerző, több mint egy előadó, mert ő egy igazi kultusz.</p>
      <figure>
        <img src="https://www.lokal.hu/wp-content/uploads/2019/11/FenyoMiklos5_51-768x1152.jpg"/>
      </figure>
      <p>Koncertjén a Fenyő Gyöngye zenekar és a Csacska Macska vokál kíséri, a Jampi Angyalok pedig mindent megtesznek azért, hogy mindenkit táncba vigyenek. A koncerten természetesen felcsendülnek majd az elmaradhatatlan örökzöld slágerek is, mint a Csókkirály, a Hotel Menthol, a Csavard fel a szőnyeget, vagy a Made in Hungária, de meglepetésekben sem lesz hiány. A megírt több száz szerzeményből van mit válogatni, így az este során néhány ritkábban játszott dalt is hallhat majd a közönség.</p>
      <p>A hagyománynak megfelelően, idén is lesznek vendég fellépők, Szörényi Levente és Szente Vajk még tovább fokozza majd a hangulatot. Fenyő Miklós a szédületes év záró koncertjére fantasztikus látvánnyal, karneváli hangulattal és igazi show-val vár mindenkit!</p>
    </article>
  </body>
</html>