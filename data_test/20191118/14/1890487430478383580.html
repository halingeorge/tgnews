<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520403-okenko-trhu-vysledek-obchodnich-rozhovoru-usa-cina-stale-nejisty/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T14:48:28+00:00"/>
    <meta property="og:title" content="Okénko trhu - Výsledek obchodních rozhovorů USA-Čína stále nejistý"/>
    <meta property="og:description" content="V meziměsíčním srovnání se ceny průmyslových výrobců v říjnu snížily o 0,3 %, jejich meziroční dynamika dále klesla na 0,9 %. K tomuto růstu přispívají zejména ceny v odvětví elektřiny, plynu a páry, které vzrostly o 7,5 %, zvyšovaly se i ceny producentů v oblasti potravinářství (o 3,3 %). Naopak výrazně klesají ceny koksu a rafinovaných ropných výrobků a ceny chemických produktů. Ochabující poptávka v průmyslu snižuje tlaky na růst cen, což naznačují i průzkumy mezi nákupními manažery. Rovněž aktuální cena ropy na úrovni 60 USD/barel bude i v dalších měsících přispívat k nižším cenám v chemickém průmyslu. Podobně i klesající ceny producentů v eurozóně budou přes nižší dovozní ceny působit i na inflaci výrobních cen v tuzemsku. Na počátku roku 2020 by měl postupně odeznívat i rychlý růst cen elektřiny. Zejména vlivem vyšší inflace v první polovině roku by však měl průměrný růst cen výrobců letos dosáhnout hodnoty mírně pod 3 %. Průměrný růst v příštím roce by pak měl být vlivem výše zmíněných faktorů podstatně…"/>
  </head>
  <body>
    <article>
      <h1>Okénko trhu - Výsledek obchodních rozhovorů USA-Čína stále nejistý</h1>
      <address><time datetime="2019-11-18T14:48:28+00:00">18 Nov 2019, 14:48</time> by <a rel="author">Markéta Höfferová</a></address>
      <p>V meziměsíčním srovnání se <a href="https://www.kurzy.cz/cnb/ekonomika/ceny-prumyslovych-vyrobcu/">ceny průmyslových výrobců</a> v říjnu snížily o 0,3 %, <b>jejich meziroční dynamika dále klesla na 0,9 %</b>. K tomuto růstu přispívají zejména ceny v odvětví <a href="https://www.kurzy.cz/elektrina/">elektřiny</a>, <a href="https://www.kurzy.cz/plyn/">plynu</a> a páry, které vzrostly o 7,5 %, zvyšovaly se i ceny producentů v oblasti potravinářství (o 3,3 %). Naopak výrazně klesají ceny koksu a rafinovaných ropných výrobků a ceny chemických produktů. Ochabující poptávka v <a href="https://www.kurzy.cz/makroekonomika/prumysl/">průmyslu</a> snižuje tlaky na růst cen, což naznačují i průzkumy mezi nákupními manažery. Rovněž aktuální <a href="https://www.kurzy.cz/komodity/ropa-brent-graf-vyvoje-ceny/">cena ropy</a> na úrovni 60 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>/<a href="https://www.kurzy.cz/komodity/ropa-barel/">barel</a> bude i v dalších měsících přispívat k nižším cenám v chemickém <a href="https://www.kurzy.cz/makroekonomika/prumysl/">průmyslu</a>. Podobně i klesající ceny producentů v <a href="https://www.kurzy.cz/tema/eurozona/">eurozóně</a> budou přes nižší dovozní ceny působit i na <a href="https://www.kurzy.cz/makroekonomika/inflace/">inflaci</a> výrobních cen v tuzemsku. Na počátku <a href="https://www.kurzy.cz/finance/2020/">roku 2020</a> by měl postupně odeznívat i rychlý růst <a href="https://www.kurzy.cz/komodity/cena-elektriny-graf-vyvoje-ceny/">cen elektřiny</a>. Zejména vlivem vyšší <a href="https://www.kurzy.cz/makroekonomika/inflace/">inflace</a> v první polovině roku by však měl <b>průměrný růst cen výrobců letos dosáhnout hodnoty mírně pod 3 %</b>. Průměrný růst v příštím roce by pak měl být vlivem výše zmíněných faktorů podstatně nižší. Podrobnější informace naleznete v našem komentáři zde: <a href="https://bit.ly/2qZpOng">https://bit.ly/2qZpOng</a></p>
      <p><b>Dynamiku ztrácely i ceny výrobců v ostatních částech <a href="https://www.kurzy.cz/makroekonomika/">ekonomiky</a>.</b> Růst cen producentů v <a href="https://www.kurzy.cz/komodity/zemedelske/">zemědělství</a> zvolnil na 0,4 % meziročně, což bylo dáno zejména zesilujícím poklesem cen zeleniny, obilovin a olejnin. Ceny tržních služeb se v říjnu meziročně zvedly o 2 %, co představuje zpomalení o 0,7 pb proti září. Vyšší dynamiku si tak udržely jen ceny ve stavebnictví, v říjnu meziročně vyšší o 4,8 %, které jsou dlouhodobě urychlovány značným převisem poptávky po stavebních pracích nad nabídkou.</p>
      <p>V posledních týdnech jsme byli svědky mnoha vyjádření, že americko-čínské obchodní rozhovory probíhají dobře. <b>Zatím však nemáme k dispozici žádnou konkrétnější informaci, čí hmatatelný výsledek, stále se jen licituje.</b> Čínský vicepremiér pro ekonomické záležitosti Liu He o víkendu telefonicky hovořil s americkým ministrem financi Stevenem Mnuchinem a obchodním zástupcem Robertem Lighthizerem, ovšem žádné detaily ani závěry tohoto rozhovoru opět nebyly zveřejněny. Z posledních vyjádření vyplývá, že americká <a href="https://volby.kurzy.cz/strany">strana</a> tlačí na Čínu, aby zvýšila odběr <a href="https://www.kurzy.cz/komodity/zemedelske/">zemědělských komodit</a>, ta však chce dovézt pouze množství odpovídající poptávce. Americká <a href="https://volby.kurzy.cz/strany">strana</a> se proto staví velmi opatrně ke zrušení dodatečně uvalených cel na čínské zboží. I přes to, že na trzích v posledních týdnech zavládlo jisté uklidnění, výsledek je stále nejistý.</p>
      <p><a href="https://www.kurzy.cz/kurzy-men/nejlepsi-kurzy/USD-americky-dolar/">Dolar</a> od poloviny minulého týdne oslabuje. Nyní se pohybuje na <a href="https://www.kurzy.cz/kurzy-men/nejlepsi-kurzy/EUR-euro/">EUR</a>/<a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> 1,106, tedy na hodnotě slabší o 0,7 % v porovnání s minulým čtvrtkem. <a href="https://www.kurzy.cz/koruna/">Koruna</a>, která před týdnem posílila až pod <a href="https://www.kurzy.cz/kurzy-men/aktualni/CZK-EUR/">EUR/CZK</a> 25,50, nechala silnější hodnoty za sebou a v současné chvíli je kurz zhruba o deset haléřů slabší.</p>
      <p>
        <b>
          <i>Autor: Luboš Růžička, analytik <br/>Editor: Vít Hradil, analytik <br/>Tým ekonomického výzkumu Raiffeisenbank a.s.</i>
        </b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/505435-okenko-trhu-data-z-us-trhu-prace-potvrdila-nadale-dobrou-kondici-ekonomiky/"/>
        <a href="https://www.kurzy.cz/zpravy/499475-okenko-trhu-philadelphia-fed-index-trhy-docela-polekal/"/>
        <a href="https://www.kurzy.cz/zpravy/481715-okenko-trhu-hdp-vzrostl-v-souladu-s-ocekavanim-trhu/"/>
        <a href="https://www.kurzy.cz/zpravy/507225-okenko-trhu-us-trh-prace-nepotesil-hlasi-220-tisic-novych-zadosti-a-pribylo-i-tech-pokracujicich/"/>
        <a href="https://www.kurzy.cz/zpravy/472962-okenko-trhu-spotrebitelska-inflace-sice-zpomalila-nicmene-jadrova-inflace-naopak-zrychlila-na/"/>
        <a href="https://www.kurzy.cz/zpravy/474336-okenko-trhu-vyjednavani-smlouvy-o-brexitu-dospely-do-finale/"/>
        <a href="https://www.kurzy.cz/zpravy/475048-okenko-trhu-vykonnost-ceskeho-exportu-slabne/"/>
        <a href="https://www.kurzy.cz/zpravy/477513-okenko-trhu-americky-dolar-v-reakci-na-zverejnena-makrocisla-oslabuje/"/>
        <a href="https://www.kurzy.cz/zpravy/478397-okenko-trhu-cesky-rozpocet-skoncil-loni-v-prebytku-usa-nema-schvaleny-rozpocet-2019/"/>
        <a href="https://www.kurzy.cz/zpravy/477823-okenko-trhu-pres-prosincovy-narust-spotrebitelska-duvera-od-poloviny-roku-setrvale-klesa/"/>
        <a href="https://www.kurzy.cz/zpravy/472029-okenko-trhu-cnb-zvysila-sazby-nova-prognoza-cnb-optimisticka-neni-index-nakupnich-manazeru/"/>
        <a href="https://www.kurzy.cz/zpravy/476578-okenko-trhu-ecb-ukoncila-kvantitativni-uvolnovani-mayova-obhajila-pozici-italie-upravila-rozpocet/"/>
      </related>
    </article>
  </body>
</html>