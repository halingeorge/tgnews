<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597919/vinteo-apo-tin-ekdilosi-mnimis-kai-timis-tis-eksegersis-tou-polytexneiou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T14:45:00+00:00"/>
    <meta property="og:title" content="Βίντεο από την εκδήλωση Μνήμης και Τιμής της εξέγερσης του Πολυτεχνείου"/>
    <meta property="og:description" content="Εναποθέτοντας πάνω στα κιγκλιδώματα της Αστυνομίας – η οποία είχε κλείσει τον δρόμο μπροστά από την Αμερικάνικη Πρεσβεία– την κυπριακή και ελληνική σημαία,..."/>
  </head>
  <body>
    <article>
      <h1>Βίντεο από την εκδήλωση Μνήμης και Τιμής της εξέγερσης του Πολυτεχνείου</h1>
      <address><time datetime="2019-11-18T14:45:00+00:00">18 Nov 2019, 14:45</time> by <a rel="author">SigmaLive</a></address>
      <p>Εναποθέτοντας πάνω στα κιγκλιδώματα της Αστυνομίας – η οποία είχε κλείσει τον δρόμο μπροστά από την Αμερικάνικη Πρεσβεία– την κυπριακή και ελληνική σημαία, λίγα γαρύφαλλα και γράφοντας στο δρόμο «Ποτέ πια ο Φασισμός», φοιτητές και μαθητές φώναξαν «Κύπρος – Πολυτεχνείο Ποτέ πια Φασισμός», «Ψωμί-Παιδεία-Ελευθερία».<br/>  </p>
      <p>Η Παγκύπρια Ομοσπονδία Φοιτητικών Ενώσεων (ΠΟΦΕΝ), σε συνεργασία με την Παγκύπρια Συντονιστική Επιτροπή Μαθητών (ΠΣΕΜ) διοργάνωσε σήμερα το πρωί ειρηνική εκδήλωση Μνήμης και Τιμής της εξέγερσης του Πολυτεχνείου. Στις 10:30, φοιτητές και μαθητές ξεκίνησαν πορεία από το κτίριο της ΠΑ.ΣΥ.Δ.Υ και κατέληξαν στην Αμερικανική πρεσβεία.<br/><br/>Οι φοιτητές και οι μαθητές κρατούσαν κυπριακές και ελληνικές σημαίες, πανό που έγραφαν: «NATO – CIA Προδοσία», «Κύπρος – Πολυτεχνείο Ποτέ πια Φασισμός», «Ψωμί-Παιδεία Ελευθερία» και φώναζαν συνθήματα, όπως «Ο λαός δεν ξεχνά τους φασίστες και τα τανκς», «Φονιάδες των λαών – Αμερικάνοι», «Τιμή και Δόξα στους ήρωες μας».<br/><br/>Κατά τη διάρκεια της εκδήλωσης, μίλησαν ο Γενικός Γραμματέας της Παγκύπριας Ομοσπονδίας Φοιτητικών Ενώσεων (ΠΟΦΕΝ) Χαράλαμπος Πανταζής, καθώς και ο Πρόεδρος της ΕΣΕΜ Λευκωσίας Παναγιώτης Γεωργίου.<br/><br/>Σε ομιλία του, ο ΓΓ της ΠΟΦΕΝ είπε ότι «τιμούμε σήμερα την επέτειο του Πολυτεχνείου, τιμούμε όλους όσους αγωνίστηκαν δίνοντας ακόμα και τη ζωή τους, για πανανθρώπινα ιδανικά, όπως το δικαίωμα της ελευθερίας, της δημοκρατίας, το δικαίωμα να ορίζουν οι ίδιοι τη ζωή και το μέλλον τους».<br/><br/>«Σαράντα έξι χρόνια μετά την εξέγερση των φοιτητών, το Πολυτεχνείο παραμένει τρανό παράδειγμα ότι ο αγώνας για ένα καλύτερο αύριο δεν έρχεται μέσα από την αδράνεια, ούτε μέσα από τις μοναχικές και αγανακτισμένες εκφράσεις απαξίωσης και αποχής. Έρχεται όμως μέσα από τη συλλογική και συγκροτημένη πάλη κόντρα σε όσους στήνουν στο τοίχο τη δημοκρατία και τα όνειρα της νεολαίας και ενός ολόκληρου λαού, επιβεβαιώνοντας τα λόγια μιας σπουδαίας ανήσυχης ψυχής, ότι "Αν αγωνιστείς μπορεί και να χάσεις. Αν δεν αγωνιστείς είσαι ήδη χαμένος". Η Κύπρος σαράντα έξι χρόνια μετά την καταστροφή, εξακολουθεί να βιώνει τα θλιβερά αποτελέσματα του προδοτικού πραξικοπήματος  και της βάρβαρης τουρκικής εισβολής», συμπλήρωσε.<br/><br/>Το Πολυτεχνείο λοιπόν, είπε ο ΓΓ της ΠΟΦΕΝ, «δεν μπορεί παρά να εμπνέει τους σημερινούς μας αγώνες, αφού όσα χρόνια και αν περάσουν η ηρωική εξέγερση του αλλά και τα μηνύματα της παραμένουν ζωντανά και επίκαιρα».<br/><br/>«Ο λαός μας παλεύει ακόμα για δικαίωση, απελευθέρωση και επανένωση της κοινής του πατρίδας, χωρίς ξένες ιμπεριαλιστικές εγγυήσεις. Δεν μπορούμε να μην επαναλάβουμε και από το βήμα αυτό γιατί είμαστε έξω από το κτίριο αυτό. Οι ΗΠΑ για να επιβάλουν τη δική τους παγκόσμια κυριαρχία συνεχίζουν την επεκτατική τους πολιτική. Οφείλουμε να στείλουμε το μήνυμα ότι δεν θα ανεχτούμε τη δική τους «νέα τάξη πραγμάτων». Συνεχίζουμε το αγώνα για μια Κύπρο λεύτερη και επανενωμένη και ένα κόσμο ειρηνικό και ασφαλή. Μια πατρίδα χωρίς ξένους στρατούς και εγγυήσεις, μακριά από το ΝΑΤΟ και τα παρακλάδια του και ένα κόσμο της αλληλεγγύης και της φιλίας των λαών. Ενάντια στον ιμπεριαλισμό και τις πολεμικές επιβουλές του. Ενάντια στην κατοχή», συμπλήρωσε.<br/><br/>Ο Πρόεδρος της ΕΣΕΜ Λευκωσίας, στη δική του ομιλία είπε ότι η εξέγερση του Πολυτεχνείου, διαδραμάτισε καθοριστικό ρόλο στην απαλλαγή του ελληνικού λαού από το φασιστικό καθεστώς.<br/><br/>«Δυστυχώς, πριν καταρρεύσει η Χούντα πρόλαβε να διαδραματίσει τον προδοτικό της ρόλο στην Κύπρο. Το αμερικανοκίνητο πραξικόπημα τον Ιούλιο του 1974, με τον καθοριστικό ρόλο που διαδραμάτισε η Χούντα και οι προδότες της ΕΟΚΑ Β’ στην Κύπρο, δίνει την ευκαιρία στην Τουρκία να εφαρμόσει τα επεκτατικά της σχέδια για την Κύπρο», πρόσθεσε.<br/><br/>Όπως είπε, η Χούντα κατέρρευσε, υπό το βάρος των ευθυνών της για το ρόλο της στο δίδυμο έγκλημα σε βάρος του κυπριακού λαού.<br/><br/>«Το κακό όμως έγινε. Οι συνέπειες για τον κυπριακό λαό τραγικές: κατοχή του 37% της πατρίδας μας, νεκροί, αγνοούμενοι, χιλιάδες πρόσφυγες, βίαιος διαχωρισμός των δύο κοινοτήτων, συνέπειες που μέχρι σήμερα τις πληρώνει ο κυπριακός λαός. Τα εγκλήματα του ιμπεριαλισμού και του φασισμού, μας τα θυμίζει καθημερινά ο Πενταδάκτυλος. Χρέος των προοδευτικών και δημοκρατικών νέων σήμερα, είναι να συνεχίσουν τον αγώνα ενάντια στον ιμπεριαλισμό και το φασισμό, να κρατήσουν ζωντανά τα ιδανικά του Πολυτεχνείου, για το δικαίωμα όλων των λαών στην ελευθερία και στη δημοκρατία», συμπλήρωσε.<br/><br/>Ανέφερε, επίσης, ότι το Πολυτεχνείο δεν μπορεί να μείνει ως μια ιστορική ανάμνηση.<br/><br/>«Σήμερα, οι εκδηλώσεις μνήμης και τιμής του Πολυτεχνείου έχουν ακόμη μεγαλύτερη σημασία. Οι ΗΠΑ, το ΝΑΤΟ και οι σύμμαχοι τους, συνεχίζουν και σήμερα να αιματοκυλίζουν τους λαούς και να χαράζουν τα σύνορα για τα συμφέροντα των λίγων. Συνεχίζουν μέχρι σήμερα τις ιμπεριαλιστικές επεμβάσεις, τα πραξικοπήματα και την αποσταθεροποίηση ολόκληρων περιοχών, για να επιβάλουν την παγκόσμια κυριαρχία τους», πρόσθεσε.<br/><br/>Είναι γι' αυτό ακριβώς το λόγο, συνέχισε ο Πρόεδρος της ΕΣΕΜ Λευκωσίας, «που απαιτείται σήμερα αντίσταση, σε όλες αυτές τις πολιτικές που κουρελιάζουν τα όνειρα μας».<br/><br/>«Και η δική μας αντίσταση, υποδηλώνει πως δεν μπορούμε να ανεχτούμε τη δική τους «νέα τάξη πραγμάτων», δεν μπορούμε να δεχτούμε το συνεχή διαμελισμό του κόσμου για τα συμφέροντα των ισχυρών. Εμείς, ως μαθητές, αγωνιζόμαστε για ένα κόσμο ειρηνικό, χωρίς πολέμους, ένα κόσμο όπου οι άνθρωποι θα ζουν αξιοπρεπώς και ελεύθεροι. Θέλουμε την πατρίδα μας ελεύθερη και επανενωμένη, όπου Ελληνοκύπριοι και Τουρκοκύπριοι θα ζουν αδελφωμένοι. Μια πατρίδα χωρίς ξένους στρατούς και εγγυήσεις, μακριά από το ΝΑΤΟ και τα παρακλάδια του», πρόσθεσε.<br/><br/>Ο Νοέμβρης του 1973, οι εξεγερμένοι φοιτητές, είπε ο Παναγιώτης Γεωργίου,  «αποτελούν για εμάς φάρο αντίστασης στους σημερινούς μας αγώνες για ειρήνη, λευτεριά, δημοκρατία, μόρφωση και κοινωνική δικαιοσύνη».<br/><br/>«Ενάντια στον ιμπεριαλισμό και στους πολέμους. Ενάντια στην κατοχή. Για μια Κύπρο ελεύθερη και επανενωμένη. Για μόρφωση για όλους και όχι για τους λίγους και εκλεκτούς. Για ειρήνη στον κόσμο. Κύπρος Πολυτεχνείο -Ποτέ πια Φασισμός. Ψωμί-Παιδεία-Ελευθερία».<br/><br/>Ψήφισμα για την Επέτειο της Εξέγερσης του Πολυτεχνείου<br/>----------------------------------------------------------------------------<br/><br/>Στο μεταξύ, σε ψήφισμα, το οποίο οι φοιτητές και οι μαθητές παρέδωσαν σε εκπρόσωπο της αμερικάνικης Πρεσβείας, αναφέρεται ότι σαράντα έξι χρόνια συμπληρώνονται φέτος από την επέτειο των γεγονότων του Νοέμβρη του 1973 και τα μηνύματα της εξέγερσης του Πολυτεχνείου παραμένουν όχι απλά επίκαιρα αλλά και διδακτικά για τους αγώνες του σήμερα.<br/><br/>«Εμείς το φοιτητικό και το μαθητικό κίνημα της πατρίδας μας, καταδικάζουμε την πολιτική εκείνη των ΗΠΑ που ποδηγέτησε την εθνική ανεξαρτησία, προσπάθησε να καταβάλει την λαϊκή κυριαρχία στην Ελλάδα. Η πολιτική των ΗΠΑ, παίζοντας τα παιχνίδια της Χούντας και του στρατοκρατικού καθεστώτος της Άγκυρας άνοιξε τις κερκόπορτες για την εισβολή της Άγκυρας στη Κύπρο, υποθάλποντας παράλληλα και το προδοτικό πραξικόπημα της 15ης Ιουλίου 1974», προστίθεται.<br/><br/>Οι φοιτητές και οι μαθητές καλούν τις ΗΠΑ να τερματίσουν την πολιτική ποδηγέτησης και εκμαυλισμού της θέλησης των λαών του κόσμου, καθώς και να πάψουν να παίζουν το ρόλο του αδιόριστου παγκόσμιου χωροφύλακα μέσα στις σημερινές συνθήκες των πολέμων που ξεσπούν σε κάθε γωνιά του πλανήτη.<br/><br/>Όπως αναφέρεται στο ψήφισμα, «η ΠΟΦΕΝ έχει ως βασική επιδίωξη την επίτευξη μιας μόνιμης και διαρκούς λύσης στο Κυπριακό πρόβλημα στη βάση της Διζωνικής – Δικοινοτικής Ομοσπονδίας, καθώς και της  πολιτικής ισότητας όπως αυτή περιγράφεται στα ψηφίσματα του ΟΗΕ, με μια και μόνιμη ιθαγένεια, με μια και αδιαίρετη κυριαρχία και μια διεθνή προσωπικότητα, που να στηρίζεται στις Συμφωνίες Υψηλού Επιπέδου, στις αποφάσεις του ΟΗΕ για την Κύπρο, στο Ευρωπαϊκό και Διεθνές Δίκαιο».<br/><br/>«Μία λύση η οποία να είναι απόλυτα συμβατή με το Ευρωπαϊκό κεκτημένο και να αποκαθιστά πλήρως τα ανθρώπινα δικαιώματα και τις βασικές ελευθερίες όλων των Κυπρίων υπό τις αρχές της δημοκρατίας και του κράτους δικαίου. Εμείς το φοιτητικό και το μαθητικό κίνημα της Κύπρου σας καλούμε να συλλογιστείτε σοβαρά την υπόθεση της ειρήνης για τον κόσμο και ιδιαίτερα για την πατρίδα μας και σας διαβεβαιώνουμε ότι η κρίση μας θα σταθεί ο ηθικός τιμωρός οποιασδήποτε δικής σας δράσης που παραβιάζει τις διεθνείς αρχές δικαίου», καταλήγει το ψήφισμα.</p>
      <figure>
        <iframe src="https://www.youtube.com/embed/mw12cU1pE1g" width="640" height="360" data-service="Youtube" scrolling="no"/>
      </figure>
    </article>
  </body>
</html>