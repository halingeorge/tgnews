<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/stefanchuk-zhyve-u-teshhi-i-otrymuye-kompensatsiyu-za-zhytlo-dlya-inogorodnih-chesno/"/>
    <meta property="og:site_name" content="Рубрика"/>
    <meta property="article:published_time" content="2019-11-18T14:44:40+00:00"/>
    <meta property="og:title" content="Стефанчук живе у тещі і отримує компенсацію за житло для іногородніх, - Чесно"/>
    <meta property="og:description" content="Перший віце-спікер Верховної Ради Руслан Стефанчук (фракція “Слуга народу”) знімає квартиру у тещі і отримує компенсацію з державного бюджету “за житло іногороднім”. Про це повідомляє рух “Чесно”. Стефанчук подавав щорічну декларацію за 2018 році як заступник директора державної організації “Національний офіс інтелектуальної власності”. За даними його декларації, Стефанчук проживав в квартирі площею 101,8 кв.м в […]"/>
  </head>
  <body>
    <article>
      <h1>Стефанчук живе у тещі і отримує компенсацію за житло для іногородніх, - Чесно</h1>
      <address><time datetime="2019-11-18T14:44:40+00:00">18 Nov 2019, 14:44</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/05/2019-05-22T120026Z_1595672993_RC16B1456DC0_RTRMADP_3_UKRAINE-ELECTION-860x580-c-1.jpg"/>
      </figure>
      <p>Фото Reuters<br/><b><b>Перший віце-спікер Верховної Ради Руслан Стефанчук (фракція “Слуга народу”) знімає квартиру у тещі і отримує компенсацію з державного бюджету “за житло іногороднім”.</b></b></p>
      <p>Про це повідомляє рух<a href="https://www.chesno.org/post/3692/?fbclid=IwAR0fk2Wk_GBoAzvUNUQrSONqF6OHfKtiiWm0pmlVcEI1J5CtE79tZHhAfCI"> “Чесно”.</a></p>
      <p>Стефанчук подавав щорічну декларацію за 2018 році як заступник директора державної організації “Національний офіс інтелектуальної власності”. За даними його декларації, Стефанчук проживав в квартирі площею 101,8 кв.м в 2012 році. Квартира належить Тетяні Сітарук.</p>
      <figure>
        <img src="https://rubryka.com/wp-content/uploads/2019/11/1-6.png"/>
      </figure>
      <p>Дружина Стефанчука мала до одруження прізвище Сітарук, про що свідчать дані з соцмереж. Також, за інформацією журналістів, Тетяна Сітарук є матір’ю дружини першого заступника спікера парламенту.</p>
      <p>Дружина Стефанчука задекларувала право на 50% квартири матері (Тетяни Сітарук) в Ярмолинцях Хмельницької області 49,8 кв.м. (придбана в 2012 році).</p>
      <figure>
        <img src="https://rubryka.com/wp-content/uploads/2019/11/2-8.png"/>
      </figure>
      <p>У коментарі “Чесно” Стефанчук підтвердив, що до цих пір живе в цій квартирі: “В цьому році я плачу орендну плату за це житло. Її орендодавець платить податки в порядку, передбаченому законодавством …”</p>
      <p>На питання про те, чи платить Стефанчук за оренду приміщення матері дружини, він відповів, що платить “орендодавцю за договором – власнику квартири”.</p>
      <p>“Право вибрати квартиру для проживання, як і місце проживання – це моє право як орендаря”, – сказав він.</p>
      <p>При цьому Стефанчук серед 120 народних депутатів 9 скликання, які отримали компенсацію за житло з держбюджету.</p>
    </article>
  </body>
</html>