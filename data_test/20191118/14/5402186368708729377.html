<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/cortana-appen-for-ios-och-android-laggs-ned"/>
    <meta property="og:site_name" content="Mobil"/>
    <meta property="article:published_time" content="2019-11-18T14:32:00+00:00"/>
    <meta property="og:title" content="Cortana-appen för IOS och Android läggs ned"/>
    <meta property="og:description" content="Microsoft meddelar i ett uppdaterat supportdokument att man kommer att lägga ned Cortana-appen för både Android och IOS. Men det betyder inte att man tappat tron på sin AI-assistent."/>
  </head>
  <body>
    <article>
      <h6 class="kicker">Microsoft ska fokusera på andra tillämpningar</h6>
      <h1>Cortana-appen för IOS och Android läggs ned</h1>
      <address><time datetime="2019-11-18T14:32:00+00:00">18 Nov 2019, 14:32</time> by <a rel="author" href="mailto:redaktion@mobil.se" target="_blank">Mats Karlsson</a></address>
      <p>Nyheter <br/><b>Microsoft meddelar i ett uppdaterat supportdokument att man kommer att lägga ned Cortana-appen för både Android och IOS. Men det betyder inte att man tappat tron på sin AI-assistent.</b></p>
      <p>Nej, Microsofts Cortana har inte fått ett tillnärmelsevis lika stort genomslag som många andra AI-assistenter, till exempel Google Assistent eller Amazon Alexa. Och man skulle förstås kunna börja prata om spikar i kistor och inkastade handdukar när det nu kommit ett besked om att Cortana-apparna för både Android och IOS läggs ned. Men Microsoft hävdar att man ingalunda har tänkt i sådana banor. Nedläggningen av apparna handlar mer om att man vill allokera resurser till smartare saker, inte minst att integrera Cortana direkt i diverse produktivitetsappar. Än så länge är det oklart exakt hur omfattande nedläggningen är, men så här långt har Microsoft tillkännagivit att apparna försvinner i Storbritannien, Australien, Tyskland, Mexiko, Kina, Spanien, Kanada och Indien den 31 januari. Med tanke på att det handlar om minst sagt stora marknader så kan vi nog utgå från att nedläggningar på resterande marknader kommer att följa i ett senare skede. </p>
      <p>Cortana-apparna för IOS och Android släpptes ursprungligen i december 2015 och tanken var då att man skulle kunna koppla samman Windowsdatorer med smartphones på ett smidigare sätt. Microsofts vd Satya Nadella sade tidigare i år att Microsoft inte längre ser Cortana som en utmanare till Alexa eller Google Assistent, något som åtminstone i viss mån återspeglas i beslutet att lägga ned apparna. </p>
      <p>Annons</p>
      <footer>Källa <br/><a href="https://www.theverge.com/2019/11/16/20967875/microsoft-cortana-ios-android-app-removal-countries-support-document">Microsoft lägger ned Cortana-appar</a></footer>
      <related>
        <h4>Relaterade artiklar</h4>
        <a href="https://www.mobil.se/nyheter/cortana-och-alexa-ska-b-rja-prata-med-varandra"/>
        <a href="https://www.mobil.se/nyheter/cortana-sl-ppt-till-ios-och-android"/>
      </related>
    </article>
  </body>
</html>