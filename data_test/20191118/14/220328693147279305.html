<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/snimat-otkradnat-zhivot-vv-varna-407050.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T14:32:16+00:00"/>
    <meta property="og:title" content="Снимат &quot;Откраднат живот&quot; във Варна"/>
    <meta property="og:description" content="Историята връща доктор Василев и Евгения към морската столица и спомените от детството му"/>
  </head>
  <body>
    <article>
      <h1>Снимат "Откраднат живот" във Варна</h1>
      <address><time datetime="2019-11-18T14:32:16+00:00">18 Nov 2019, 14:32</time> by <a rel="author">Агенция Стандарт</a></address>
      <p>Разтърсващи събития и откровени разговори ще провокират лекарите в новите епизоди на „Откраднат живот: Кръвни връзки“. Доктор Карагьозов ще съобщи новина, която завинаги ще промени живота на Пепе, а сестра Райкова ще трябва да реши колко ценно е за нея е общуването с доктор Василев. Събития в болницата, застрашаващи бъдещето на доктор Кръстева, ще стигнат до ушите на професор Цонев. Дали той ще се върне и ще поеме отново директория пост или Катя ще се раздели със „Света Анастасия“, предстои да разберем в новите епизоди. Доктор Василев и доктор Генадиев ще подновят разговор с Евгения за нейното лечение и критичната ситуация, в която едва не загуби живота си. </p>
      <p>Преди броени дни екипът на хитовия сериал посети Варна, за да заснемат сцени от финалните епизоди на сезона. Сюжетната линия пренася главните герои в родния им град, където д-р Василев и Евгения посещават някои от любимите места от детството му с надеждата състоянието на майка му да се подобри. „Мисля, че за зрителите ще бъде интересно да наблюдават няколко епизода, които се развиват извън болницата и локациите, с които са свикнали. Случва се нещо ново и много вълнуващо“, сподели Алек Алексиев. Режисьор на сцените в морската е столица е продуцентът на сериала – Евтим Милошев. „При всички случаи ще има развръзка на осмия сезон. Зрителите ще видят един истински драматичен финал – именно тук край морето, което дава една съвсем друго усещане", сподели Милошев.</p>
    </article>
  </body>
</html>