<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/zo-wil-samsung-budget-toppers-huawei-en-xiaomi-verslaan-33160"/>
    <meta property="og:site_name" content="Apparata"/>
    <meta property="article:published_time" content="2019-11-18T14:23:00+00:00"/>
    <meta property="og:title" content="Zo wil Samsung budget-toppers Huawei en Xiaomi verslaan"/>
    <meta property="og:description" content="Samsung gaat (terug) naar China."/>
  </head>
  <body>
    <article>
      <h1>Zo wil Samsung budget-toppers Huawei en Xiaomi verslaan</h1>
      <h2>Samsung gaat (terug) naar China.</h2>
      <address><time datetime="2019-11-18T14:23:00+00:00">18 Nov 2019, 14:23</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Samsung mag met haar toppositie in de smartphone-industrie zeker niet klagen. Het Zuid-Koreaanse bedrijf is daarentegen langzaam het midden- en budget-segment aan het verliezen van andere grote jongens, waaronder Chinese toppers als Huawei, Xiaomi, Oppo, Vivo en OnePlus. Daar heeft Samsung iets op bedacht en wellicht dat dat een gunstige verrassing voor onze portemonnee gaat zijn.</p>
      <p>De Zuid-Koreanen gaan namelijk een aanzienlijk deel van hun smartphoneproductie naar China verhuizen. Dat is op het eerste gezicht tegenstrijdig met <a href="https://www.apparata.nl/nieuws/samsung-trekt-de-stekker-uit-chinese-smartphones-32638">recente ontwikkelingen</a> voor het miljardenbedrijf. Reeds werd namelijk de laatste fabriek van Samsung zelf gesloten in China.</p>
      <p>Nu <a href="https://www.reuters.com/article/us-samsung-elec-china-focus/made-in-china-samsung-farms-out-more-phones-to-fend-off-rivals-idUSKBN1XR0TJ">meldt</a> Reuters dat Samsung het anders gaat aanpakken. Samsung gaat de diensten van een bedrijf genaamd Wingtech inhuren. Het Chinese bedrijf fabriceert smartphones voor onder andere Xiaomi en Huawei. Daar komt Samsung nu bij met een vijfde van de totale productie die aan Wingtech zal worden uitbesteed. Bronnen stellen dat de kosten van componenten hiermee met 30% verlaagd kunnen worden.</p>
      <p>De uitbesteding is een direct antwoord op Samsung’s steeds kleiner wordende aandeel in twee wereldmarkten: China en India. Nu lijkt China een verloren zaak te zijn, want Samsung zou slechts een 1% marktaandeel van de smartphone-industrie in dat land hebben.</p>
      <p>India is een gigantische opkomende markt en door de productie van (budget)toestellen uit te besteden aan een Chinese fabrikant, kunnen de prijzen waarschijnlijk nog verder gedrukt worden. Of dat ook een effect gaat hebben op de prijzen bij ons in Europa moet nog blijken.</p>
      <p>Hoe dan ook, Samsung zet dus op deze manier extra in op mid-rangers en budget-toestellen. En dat niet iedere Samsung-smartphone meer dan €1000 hoeft te kosten, bewijst de <a href="https://www.apparata.nl/nieuws/lanceert-samsung-dit-jaar-nog-de-samsung-galaxy-a51-33135">prachtig ontworpen</a> Galaxy A51 die <a href="https://www.apparata.nl/nieuws/lanceert-samsung-dit-jaar-nog-de-samsung-galaxy-a51-33135">reeds uitlekte</a>.</p>
      <p>Lees ook: <a href="https://www.apparata.nl/nieuws/huawei-mate-30-pro-vs-samsung-galaxy-note-10-32537">Huawei Mate 30 Pro vs Samsung Galaxy Note 10+</a></p>
    </article>
  </body>
</html>