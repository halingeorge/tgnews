<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/advokat-poroshenka-nazvav-pidozru-pidopichnomu-konvulsiyami-trubi-330030_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T14:45:00+00:00"/>
    <meta property="og:title" content="Адвокат Порошенка назвав підозру підопічному &quot;конвульсіями Труби&quot;"/>
    <meta property="og:description" content="За його словами, керівник ДБР з останніх сил чіпляється за крісло.  "/>
  </head>
  <body>
    <article>
      <h1>Адвокат Порошенка назвав підозру підопічному "конвульсіями Труби"</h1>
      <h2>За його словами, керівник ДБР "з останніх сил чіпляється за крісло".  </h2>
      <address>
        <time datetime="2019-11-18T14:45:00+00:00">18 Nov 2019, 14:45</time>
      </address>
      <p>До <a href="https://dt.ua/POLITICS/dbr-napravilo-do-genprokuraturi-zapit-pro-nadannya-zgodi-na-prityagnennya-poroshenka-do-vidpovidalnosti-330010_.html"><b>повідомлення про підозру колишньому президенту Петру Порошенку</b></a>, яку Державне бюро розслідувань направило на узгодження ГПУ, причетна Росія, яка хоче завдати шкоди його репутації, заявив адвокат Порошенка Ігор Головань.</p>
      <p>"Так звана підозра, виставлена в Телеграмі заступником глави адміністрації Януковича Портновим, а згодом скопійована пресслужбою ДБР, є нічим іншим як російським замовленням на заподіяння шкоди репутації п'ятого президента, а також спробою перешкодити Петру Порошенку провести низку зустрічей з іноземними лідерами на саміті Європейської народної партії у Хорватії та на безпековому форумі в Галіфаксі (Канада)", — написав він у блозі на "<a href="https://blogs.pravda.com.ua/authors/golovan/5dd26afa699c2/?fbclid=IwAR2j58uWKaQzdH6I1Y3_WhpJivPhW4IU1uF4bJksmCL9ri9Fl90izhw-1zo">Українській правді</a>".</p>
      <p>Також Головань заявив, що директор ДБР Роман Труба, "з останніх сил чіпляючись за крісло, що швидко вислизає, викинув останній козир — проект повідомлення про підозру п'ятому президенту України".</p>
      <p>"Поспіх Труби і його наставника Портнова обумовлений не тільки <a href="https://dt.ua/POLITICS/deputati-progolosuvali-za-zvilnennya-golovi-dbr-trubi-ta-yogo-zastupnikiv-329870_.html"><b>близьким звільненням керівника ДБР</b></a>. Адже 15 листопада Шевченківський суд зобов'язав ДБР розглянути клопотання про закриття саме цього провадження. І конвульсії Труби — всього лише спроба ухилитися від виконання судового рішення", — зазначив адвокат.</p>
      <p>Нагадаємо, ДБР направило в Генпрокуратуру проект повідомлення про підозру п'ятому президентові України Петру Порошенку в рамках досудового розслідування кримінального провадження стосовно можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року, а також підготувало для ГПУ подання до Верховної Ради про надання згоди на притягнення до кримінальної відповідальності п'ятого президента України.</p>
      <p>У серпні суд дозволив Державному бюро розслідувань допитати колишнього президента України Петра Порошенка <b><a href="https://dt.ua/UKRAINE/sud-dozvoliv-dbr-dopitati-poroshenka-na-poligrafi-zmi-320480_.html">на детекторі брехні</a></b>. Однак застосувати поліграф можна лише за згоди самого Порошенка.</p>
      <p>ДБР неодноразово викликало Порошенка на допити. Але замість нього самого, в ДБР <b><a href="https://dt.ua/POLITICS/advokat-prinis-do-dbr-pismovi-svidchennya-poroshenka-323083_.html">письмові свідоцтва</a></b> приносив адвокат Порошенка.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>