<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618092,Obywatelka-Niemiec-chce-od-nas-700-tysiecy-zlotych-odszkodowania.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-18T14:26:28+00:00"/>
    <meta property="og:title" content="Obywatelka Niemiec chce od nas 700 tysięcy złotych odszkodowania"/>
    <meta property="og:description" content="Do Sądu Okręgowego w Olsztynie wpłynął pozew Agnes T. przeciwko Skarbowi Państwa – Wojewodzie Warmińsko-Mazurskiemu o zapłatę 700 tys. zł. Sprawa dotyczy roszczenia odszkodowawczego za grunty położone na terenie gminy Jedwabno."/>
  </head>
  <body>
    <article>
      <h1>Obywatelka Niemiec chce od nas 700 tysięcy złotych odszkodowania</h1>
      <address>
        <time datetime="2019-11-18T14:26:28+00:00">18 Nov 2019, 14:26</time>
      </address>
      <p>
        <b>Do Sądu Okręgowego w Olsztynie wpłynął pozew Agnes T. przeciwko Skarbowi Państwa – Wojewodzie Warmińsko-Mazurskiemu o zapłatę 700 tys. zł. Sprawa dotyczy roszczenia odszkodowawczego za grunty położone na terenie gminy Jedwabno.</b>
      </p>
      <p>Pełnomocnik w uzasadnieniu pozwu wskazał, że Agnes T. była właścicielką gospodarstwa rolnego obejmującego grunty położone w miejscowościach Narty i Witówko na terenie gminy Jedwabno. Agnes T. w 1977 r. wyjechała na stałe do Niemiec, pozostawiając swoje nieruchomości w Polsce. W dniu 2 listopada 1977 r. Naczelnik Gminy Jedwabno wydał decyzję o przejściu własności gospodarstwa powódki na rzecz Skarbu Państwa bez odszkodowania. Część nieruchomości wchodzących w skład tego gospodarstwa Skarb Państwa sprzedał lub przekazał w ramach komunalizacji Gminie Jedwabno. Następnie Wojewoda Olsztyński m.in. decyzją z dnia 14 sierpnia 1991 r. stwierdził nabycie przez Gminę Jedwabno własności nieruchomości – dwóch działek, które wcześniej wchodziły w skład gospodarstwa rolnego należącego do Agnes T.<br/><br/>Pełnomocnik powódki podniósł, że na wniosek Agnes T. Minister Administracji i Cyfryzacji decyzją z dnia 11 maja 2015 r. stwierdził, że decyzja Wojewody Olsztyńskiego z 1991 r. została wydana z naruszeniem prawa, a z uwagi na nieodwracalne skutki nie jest możliwe stwierdzenie jej nieważności. Działki, które obejmowała decyzja Wojewody Olsztyńskiego nie są już własnością Gminy, bowiem zostały sprzedane, a następnie zostały poddane licznym podziałom. Pełnomocnik Agnes T. w uzasadnieniu pozwu argumentuje, że gdyby nie doszło do wydania wadliwej decyzji, nie utraciłaby ona własności nieruchomości, a zatem nie doznałaby uszczerbku w majątku. Wysokość szkody Agnes T. szacuje na kwotę 700 tys. zł, która ma odpowiadać wartości odebranych nieruchomości.<br/><br/>Jednocześnie informuję, że pozew o zapłatę zawiera również wniosek o zwolnienie od ponoszenia kosztów sądowych. <br/><br/>Sąd nie wyznaczył jeszcze terminu rozprawy w powyższej sprawie.</p>
    </article>
  </body>
</html>