<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/pst-sjefen-avhort-etter-vapenavsloring/71833568"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T14:32:23+00:00"/>
    <meta property="og:title" content="PST-sjefen avhørt etter våpenavsløring"/>
    <meta property="og:description" content="PST-sjef Hans Sverre Sjøvold har avgitt forklaring til Spesialenheten for politisaker, opplyser hans forsvarer Erling O. Lyngtveit til Dagbladet."/>
  </head>
  <body>
    <article>
      <h1>PST-sjefen avhørt etter våpenavsløring</h1>
      <h2>PST-sjef Hans Sverre Sjøvold har avgitt forklaring til Spesialenheten for politisaker, opplyser hans forsvarer Erling O. Lyngtveit til Dagbladet.</h2>
      <address><time datetime="2019-11-18T14:32:23+00:00">18 Nov 2019, 14:32</time> by <a rel="author">Tharald Halvorsen</a></address>
      <p>Sjefen for Politiets sikkerhetsjeneste, Hans Sverre Sjøvold, har blitt avhørt av Spesialenheten for politisaker i <a href="https://www.dagbladet.no/nyheter/pst-sjefen-oppbevarte-vapen-ulovlig-i-flere-ar/71767199">våpensaken</a>.</p>
      <p>
        <b>- Sjøvold har nå avgitt forklaring til Spesialenheten, sier Sjøvolds advokat, Erling O. Lyngtveit, til Dagbladet.</b>
      </p>
      <p>På spørsmål om hva Sjøvold sin prosessuelle status er, svarer han:</p>
      <p>- Vi vil avvente Spesialenhetens vurdering for ytterligere kommentar.</p>
      <p>Sjøvold innrømmet overfor <a href="https://www.vg.no/nyheter/innenriks/i/LAX5OV/vg-avsloerer-pst-sjefen-oppbevarte-vaapen-ulovlig-i-flere-aar">VG</a> onsdag 30. oktober at han oppbevarte minst to håndvåpen over flere år for en enke i Vestfold etter at hennes mann døde i 2008.</p>
      <p>- Dette ble håndtert som en ren vennetjeneste. Disse våpnene var lovlig låst ned og ble liggende helt til amnestiet kom. Det var egentlig det som skjedde, sa han til avisa.</p>
      <p>Etter å ha fått presentert en juridisk vurdering av forholdene, sa han videre:</p>
      <p>
        <b>- Jeg har sett på detaljene her, så det kan godt hende det er gjort noen mindre formalfeil. Men det er vel sånn som glipper i den store sammenhengen.</b>
      </p>
      <p>Få timer før avsløringen, hadde Sør-Øst-politidistrikt gått ut med følgende pressemelding:</p>
      <p>«Alle våpen skal være registrert, og eieren av våpen skal ha tillatelse til å eie disse. Mange sitter imidlertid på våpen som de har arvet, uten å melde inn dette til politiet. I praksis betyr det at arvingene eller andre som har overtatt et våpen besitter våpenet ulovlig.»</p>
    </article>
  </body>
</html>