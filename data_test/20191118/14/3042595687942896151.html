<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/rettssaken-kan-avslore-prinsessas-skjebne/71820658"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T14:59:14+00:00"/>
    <meta property="og:title" content="Rettssaken kan avsløre prinsessas skjebne"/>
    <meta property="og:description" content="Latifa Sheika rømte fra Dubai, men ble tatt med til hjemlandet igjen. Nå vet ingen hvordan det går med henne."/>
  </head>
  <body>
    <article>
      <h1>Rettssaken kan avsløre prinsessas skjebne</h1>
      <h2>Latifa Sheika rømte fra Dubai, men ble tatt med til hjemlandet igjen. Nå vet ingen hvordan det går med henne.</h2>
      <address><time datetime="2019-11-18T14:59:14+00:00">18 Nov 2019, 14:59</time> by <a rel="author">Lars Martin Gimse</a></address>
      <p>De siste åra har flere kvinnelige medlemmer av kongefamilien i Emiratene forsøkt å flykte fra sjeik Muhammed bin Rashid al-Maktoums regime i Dubai.</p>
      <h3>Mislykket fluktforsøk</h3>
      <p>I fjor fikk et spektakulært fluktforsøk svært mye omtale. En av sjeikens 23 døtre, Sheika Latifa, skapte store overskrifter da hun ble <a href="https://www.dagbladet.no/nyheter/prinsessas-flukt-endte-i-tragedie-siden-har-ingen-hort-fra-henne/70528915">stansa av bevæpnede menn etter en møysommelig planlagt flukt med båt fra Emiratene.</a></p>
      <p>Etter å ha levd 32 år under farens knallharde regime, forsøkte hun å flykte til Frankrike ved hjelp av en fransk fluktmester-spion og en finsk kampsportinstruktør.</p>
      <p>Fluktforsøket feilet. Båten ble kapret og Latifa ble tatt til fange av bevæpnede menn. Siden har ingen hørt fra Latifa.</p>
      <p>Emiratenes offisielle versjon har hele tida vært at Latifa egentlig aldri ville flykte, men at hun skal ha blitt kidnappet av en fransk spion.</p>
      <p>En video spilt inn av Latifa selv i forkant av fluktforsøket, forteller en helt annen, og motstridende historie.</p>
      <p>
        <b>- Faren min er den mest ondskapsfulle mannen jeg har møtt i hele mitt liv. han er ren ondskap. Det er ingenting som er godt ved ham, sier en tårefull Latifa i videoen.</b>
      </p>
      <p>- Hvis du ser denne videoen er det ikke bra - det betyr at jeg enten er død eller i en veldig, veldig dårlig situasjon.</p>
      <h3>Mora flyktet</h3>
      <p>Hva som har skjedd med prinsessen er det ingen som vet. I desember i fjor gikk spekulasjonene om hvorvidt hun var i live, så langt at familien så seg nødt til å publisere et bilde av henne i avisa, <a href="https://www.dagbladet.no/nyheter/prinsessa-forsokte-a-flykte-fra-faren-na-slipper-han-bilder-for-a-bevise-at-hun-er-i-live/70602456">ved siden av Irlands tidligere statsminister Mary Robinson.</a></p>
      <p>Det dramatiske, og mislykkede, fluktforsøket har i alle fall fått konsekvenser. For nettopp dette fluktforsøket skal være den direkte årsaken til at sjeikens kone, prinsesse Haya bint al-Hussein <a href="https://www.dagbladet.no/nyheter/prinsessa-skal-ha-flyktet-til-europa/71332979">tok med seg barna og flyktet tidligere i år.</a></p>
      <p>Haya skal ha oppdaget «forstyrrende detaljer» rundt prinsesse Latifas retur til Emiratene. Hun skal nå befinne seg i London, og her ligger nøkkelen til det som kan avsløre detaljer omkring både prinsesse Latifa, og hennes søster Shams al Maktoum, som forsøkte å rømme i år 2000.</p>
      <p>Heller ikke hun er sett siden hun ble innhentet av sjeikens menn.</p>
      <h3>Kontroversiell barnefordelingssak</h3>
      <p>Det som kan avsløre detaljer om de to prinsessenes skjebne er en kontroversiell barnefordelingssak, som formelt sett startet tidligere denne uka.</p>
      <p>Haya skal ha søkt om å få en rettsordre som beskytter hennes to mindreårige barn mot tvangsekteskap og misbruk, skriver <a href="https://abcnews.go.com/International/court-case-unlock-mystery-dubais-missing-princesses-latifa/story?id=66985457">ABC News.</a> Hva som er omstendighetene rundt misbruket, er ikke kjent.</p>
      <p>
        <b>Sjeik Mohammed på sin side har saksøkt Haya for å få tilbake omsorgen for de to barna. Han deltok ikke i denne ukas rettshøring.</b>
      </p>
      <p>I sommer gikk ekteparet ut med en pressemelding, i kjølvannet av en rykteflom rundt hva saken i rettsapparatet dreide seg om, skriver <a href="https://www.theguardian.com/world/2019/jul/18/sheikh-mohammed-and-princess-haya-say-court-case-concerns-their-children">The Guardian.</a></p>
      <p>Der slo de fast at saken ikke handler om skilsmisse eller økonomi, men om barna.</p>
      <p>Haya og sjeik Mohammed har begge sikret seg svært kjente advokater. Sjeiken er representert av Hele Ward, som talte Guy Ritchies sak under skilsmissen med Madonna, og Haya representeres av Fiona Shackleton, som var prins Charles' advokat under skilsmissen med prinsesse Diana.</p>
      <p>Menneskerettighetsadvokater som sier de jobber for prinsesse Latifa, håper at Hayas advokater kaller inn Latifa og Shamsa som vitner i saken.</p>
      <h3>I kontakt under fluktforsøket</h3>
      <p>De mener at selv om de ikke dukker opp, vil det kunne kaste nytt lys over hvor de er og hvordan det går med dem.</p>
      <p>- Hvis en engelsk dommer skal bestemme om det er trygt å sende to unge barn, som akkurat nå er i England, til Midtøsten, til faren deres, så er hans oppførsel overfor hans andre barn åpenbart veldig viktig, sier menneskerettighetsadvokaten, David Haigh, grunnleggeren av Free Latifa-kampanjen.</p>
      <p>De var i kontakt med Latifa under fluktforsøket, og fikk den siste meldingen via WhatsApp fra henne 4. mars 2008.</p>
      <p>
        <b>«Vær så snill, hjelp. Vær så snill, det er menn utenfor. Jeg vet ikke hva som skjer», sto det i den siste meldingen.</b>
      </p>
      <p>Haigh håper altså at barnefordelingssaken skal gi gode svar.</p>
      <p>- For første gang på 18 måneder skal Latifas sak bli sett på en av ordentlig rett i en ordentlig domstol i en åpen høring, sier Haigh.</p>
      <h3>- Fengslet og torturert</h3>
      <p>Fluktforsøket skal ikke ha vært Latifas første. Tiina Jauhiainen, kampsporteksperten som forsøkte å hjelpe henne med flukten, sier at Latifa fortalte henne at hun hadde forsøkt å rømme i 2000 også.</p>
      <p>Også da skal hun ha blitt innhentet, og sittet fengslet i tre og et halvt år. I fengsel skal hun ha blitt utsatt for tortur.</p>
      <p>
        <b>- Det hørtes ut som en fullstendig inhuman behandling. Da hun fortalte meg om det begynt hun å gråte, sier Jauhiainen.</b>
      </p>
      <p>De eneste detaljene om hvordan det går med Latifa nå, kom i kjølvannet av den tidligere irske statsministeren Mary Robinsons besøk i landet. Hun ble bedt om å dra dit av Haya. De to ble kjent på 90-tallet gjennom FN.</p>
      <p>Akkurat hvor mye Robinson visste om hva som skulle skje da hun kom til Dubai er ikke kjent, og det er også uvisst om hun visste at det ville blitt tatt bilder og at hun måtte gi en offentlig uttalelse, skriver <a href="https://www.vanityfair.com/news/2019/11/why-do-dubais-princesses-keep-trying-to-escape">Vanity Fair.</a></p>
      <figure>
        <img src="https://dbstatic.no/71821153.jpg?imageId=71821153&amp;width=1024&amp;height=615"/>
        <figcaption><b>FLYKTET:</b> Haya bint al-Hussein flyktet fra Dubai tidligere i år. Nå møter hun ektemannen, sjeik Muhammed bin Rashid al-Maktoum i retten. Foto: REUTERS / Toby Melville / NTB scanpix Vis mer</figcaption>
      </figure>
      <h3>Fikk refs</h3>
      <p>I Dubai snakket hun med kongefamilien og hadde en lunsj med Latifa. I etterkant sa Robinson til pressen at Latifa var «urolig».</p>
      <p>- Hun lagde en video som hun nå angrer på, og hun planla en flukt, eller noe som var en del av en rømningsplan, sa Robinson.</p>
      <p>Ifølge henne trengte Latifa psykiatrisk behandling, og Robinson sa hun var beroliget av at Dubais kongefamilie sørget for at hun fikk det.</p>
      <p>Robinsons presseopptreden fikk voldsom kritikk i Vesten, og spesielt i hennes hjemland, Irland. Haya forsvarte sin irske venninne, men ønsket ikke selv å gi noen kommentarer om hvordan det gikk med Latifa.</p>
      <p>
        <b>- Dersom jeg i et eneste sekund hadde trodd at dette var sant, så ville jeg ikke holdt det ut eller stått for det, sa Haya om Latifas historie om mishandling og fengsling.</b>
      </p>
      <p>Noen måneder seinere forlot Haya Dubai, etter rapportene etter å ha fått «forstyrrende detaljer» om Latifas fluktforsøk. Nå møter hun altså sjeik Mohammed i retten.</p>
    </article>
  </body>
</html>