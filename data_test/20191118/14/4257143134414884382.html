<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/18/a-brexit-atyja-szerint-szetrohadt-es-osszetort-a-brit-politikai-rendszer"/>
    <meta property="og:site_name" content="infostart"/>
    <meta property="article:published_time" content="2019-11-18T14:12:00+00:00"/>
    <meta property="og:title" content="A brexit atyja szerint szétrohadt és összetört a brit politikai rendszer"/>
    <meta property="og:description" content="Korrupcióval és választások manipulálásával vádolta meg a „brexit atyjának” nevezett brit politikus a rivális Konzervatív Pártot. Nigel Farage, a Brexit Párt vezére szerint állásokat ajánlottak embereinek cserébe azért, hogy tory jelöltekkel szemben visszalépjenek a választásokon."/>
  </head>
  <body>
    <article>
      <h1>A brexit atyja szerint szétrohadt és összetört a brit politikai rendszer</h1>
      <address><time datetime="2019-11-18T14:12:00+00:00">18 Nov 2019, 14:12</time> by <a rel="author">Infostart / InfoRádió - Szvetnik Endre (London)</a></address>
      <h3>Korrupcióval és választások manipulálásával vádolta meg a „brexit atyjának” nevezett brit politikus a rivális Konzervatív Pártot. Nigel Farage, a Brexit Párt vezére szerint állásokat ajánlottak embereinek cserébe azért, hogy tory jelöltekkel szemben visszalépjenek a választásokon.</h3>
      <p>Elvégezte dolgát, leáldozhat a mostani brit választásokkal Nigel Farage csillaga? A brexitet kikényszerítő pénzügyi dolgozóból többszöri pártvezérré avanzsált Farage Brexit Pártja legújabb előrejelzések szerint akár teljesen kimaradhat a brit parlamentből.</p>
      <p>Farage korábban azzal fenyegette a kormányzó torykat, hogy minden körzetben indít jelöltet és szavazatokat vesz el tőlük. A brexitet támogató pénzes donorai azonban megijedtek, hogy a brit ellenzéki pártok esetleges többsége a választások után visszafordíthatja a brexitet.</p>
      <p>Rákényszerítették Farage-t, hogy léptesse vissza jelöltjei felé a brexit iránt eltökélt konzervatívok javára és úgy tűnik,</p>
      <blockquote>a két tűz közé került vezér nehezen viseli a megaláztatást.</blockquote>
      <p>Miközben saját pártja parkolópályára tett jelöltjei is fújnak rá, Farage közölte: a kormánypárt korrupt módon ásta alá őket.</p>
      <p>„Tény, hogy a Brexit Párt jelöltjeinek állami állásokat ajánlottak, cserébe azért, hogy lemondjanak az indulásról. Emellett hét pártvezetőnek nemesi rangot ígértek, amivel automatikusan beülhetnek a brit felsőházba, a Lordok Házába” – fogalmazott. Az egyik ilyen állítás szering Boris Johnson brit miniszterelnök vezető tanácsadója, közvetlenül megkereste az egyik jelöltet és a felsőoktatásban ajánlott neki állást.</p>
      <p>Farage 317 körzetben léptette vissza jelöltjeit, de nem hajlandó erre olyan körzetekben, ahol jelenleg az ellenzéki Munkáspártnak van mandátuma, amit a konzervatívok el akarnak hódítani.</p>
      <p>A veterán Ann Widdecombe – korábban maga is konzervatív képviselő – azt állítja: a brexittárgyalások következő lépcsőjében ajánlottak neki szerepet, ha feladja képviselői terveit. A Brexit Párt szerint kétszer hívta fel a miniszterelnöki csapat egyik magas rangú tagja és próbálta rábeszélni az alkura.</p>
      <p>Hiába tagadja ezt volt pártja, ő azt mondja, még a Bibliára is hajlandó felesküdni, hogy igazat mond. Farage azt mondja, egy egész lista van a jelöltekről, akiket a toryk le akarnak állítani, „szétrohadt és összetört a politikai rendszerünk” – fogalmazott.</p>
      <p>A konzervatívok vezető politikusai a múlt héten tévéműsorokban határozottan azt mondták: soha, senkivel nem kötnek választási megállapodásokat. A konzervatívok részéről a hétvégén Brandon Lewis belbiztonsági államtitkár nyilatkozott és mondta azt, hogy „senkinek sem ajánlottak alkut”.</p>
      <p>A londoni rendőrség közölte, hogy <a href="https://infostart.hu/kulfold/2019/11/16/rendorsegi-nyomozas-a-brit-valasztas-ujabb-fordulata">nyomozást indít és kivizsgálja</a>, tényleg nemesi címeket ajánlottak-e Farage embereinek, hogy visszalépjenek.</p>
      <p>
        <i>Nyitókép: MTI/EPA/Andy Rain</i>
      </p>
      <p>
        <b>Kapcsolódó hang</b>
      </p>
      <p>Nigel Farage választási korrupciót emleget</p>
      <figure>
        <audio src="https://infostart.hu/audio/00005/00005266b.mp3"/>
      </figure>
      <p> </p>
    </article>
  </body>
</html>