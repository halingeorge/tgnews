<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/operatii-in-direct-prezentari-si-noutati-medicale-la-conferinta-internationala-de-uroginecologie-organizata-de-dr-gheorghe-bumbu-in-oradea-si-baile-felix-foto-152868.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T14:58:00+00:00"/>
    <meta property="og:title" content="Operaţii în direct, prezentări şi noutăţi medicale la Conferinţa Internaţională de Uroginecologie, organizată de dr. Gheorghe Bumbu în Oradea şi Băile Felix (FOTO)"/>
    <meta property="og:description" content="Peste 200 de studenţi, rezidenţi, medici specialişti şi medici primari din toată ţara au participat, în acest sfârşit de săptămână, la Conferinţa Internaţională de Urologie, organizată pentru al zecelea an consecutiv de dr. Gheorghe Bumbu, în Oradea şi Băile Felix. În cadrul evenimentului, specialiştii au putut asista inclusiv la operaţii explicate în direct, prezentări medicale şi mese rotunde pe teme din domeniul uroginecologiei, această supraspecializare fiind înfiinţată de reputatul profesor universitar."/>
  </head>
  <body>
    <article>
      <h1>Operaţii în direct, prezentări şi noutăţi medicale la Conferinţa Internaţională de Uroginecologie, organizată de dr. Gheorghe Bumbu în Oradea şi Băile Felix (FOTO)</h1>
      <address><time datetime="2019-11-18T14:58:00+00:00">18 Nov 2019, 14:58</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <slideshow>
        <figure>
          <img src="https://www.ebihoreanul.ro/modules/news/files/conferinta-urogyn-oradea-01.jpg"/>
        </figure>
        <figure>
          <img src="https://www.ebihoreanul.ro/modules/news/files/conferinta-urogyn-oradea-02.jpg"/>
        </figure>
        <figure>
          <img src="https://www.ebihoreanul.ro/modules/news/files/conferinta-urogyn-oradea-03.jpg"/>
        </figure>
        <figure>
          <img src="https://www.ebihoreanul.ro/modules/news/files/conferinta-urogyn-oradea-04.jpg"/>
        </figure>
      </slideshow>
      <p>
        <b>Peste 200 de studenţi, rezidenţi, medici specialişti şi medici primari din toată ţara au participat, în acest sfârşit de săptămână, la Conferinţa Internaţională de Urologie, organizată pentru al zecelea an consecutiv de dr. Gheorghe Bumbu, în Oradea şi Băile Felix. În cadrul evenimentului, specialiştii au putut asista inclusiv la operaţii explicate în direct, prezentări medicale şi mese rotunde pe teme din domeniul uroginecologiei, această supraspecializare fiind înfiinţată de reputatul profesor universitar.</b>
      </p>
      <p>"Derulăm încă un serial din această poveste de succes - după numărul vostru, al celor prezenţi, care creşte în fiecare an, uroginecologia în România. Prezenţa voastră aici, experienţa şi expertiza voastră constituie un prilej special de a lucra împreună, de a schimba impresii, de a ne împărtăşi experienţe, evident în folosul pacientelor noastre care sunt adevăratele noastre judecătoare. În final, toate aceste cunoştinţe pe care le vom dobândi şi le vom transmite mai departe sunt în beneficiul exclusiv al pacientelor noastre", a declarat dr. Gheorghe Bumbu, fondatorul şi preşedintele Asociaţiei de Uroginecologie din România, precum şi coordonatorul naţional al atestatului de uroginecologie, în conferinţa de deschidere.</p>
      <p>Între altele, cei prezenți au avut ocazia să-şi îmbunătăţească cunoştinţele privind tehnica şi procedeele chirurgicale în afecţiunile uroginecologice, urmărind 7 operaţii chirurgicale desfăşurate în secţia de urologie a Spitalului Clinic Judeţean şi explicate, în direct, de echipe coordonate de profesorul Bumbu, în cazul unor paciente suferinde de prolaps urogenital şi incontinenţă urinară de efort. Printr-un sistem audio-video performant, intervențiile au fost transmise live în sălile conferinţei de la Hotelul Internaţional din Băile Felix.</p>
      <p>
        <b>Între experiență și modernizare</b>
      </p>
      <p>Dr. Mihai Berechet, din partea organizatorilor, a precizat că scopul evenimentului este de a disemina experienţa de top a specialiştilor şi de a le oferi medicilor posibilitatea să se specializeze în cadrul atestatului de studii complementare pentru supraspecializarea uroginecologie.</p>
      <p>La rândul său, coordonatoarea Centrului de uroginecologie din Bucureşti, prof. univ. dr. Elvira Brătilă, a remarcat contribuţia doctorului Bumbu la apariţia uroginecologiei în ţară şi a subliniat meritul acestor întruniri deoarece "uroginecologia de azi nu se mai poate face aşa cum ai învăţat în urmă cu 20 de ani".</p>
      <p>Printre participanţii la eveniment s-au numărat şi Maurizio Bologna, din Italia, care a reprezentat Asociaţia de Uroginecologie din Italia (înfrăţită cu asociaţia omoloagă română), soecialişti precum Bernhard Liedl, din Germania, Deliu Victor Matei, chirurg urolog român stabilit în Italia, Martha Orsolya din Ungaria şi alţii.</p>
      <p>
        <b>O secție modernă</b>
      </p>
      <p>Agerpres notează că, în fiecare an, la clinica de urologie din Oradea sunt pregătiţi pentru acest atestat 16 medici, în două serii de câte 8, alături de Oradea mai existând doar două asemenea centre în ţară, la Bucureşti şi Tg. Mureş.</p>
      <p>Secţia de urologie a Spitalului Clinic Judeţean de Urgenţă Oradea a beneficiat, timp de 5 ani, de o modernizare la cele mai înalte standarde europene, finalizată în anul 2017. Investiţiile din bugetul propriu al spitalului s-au ridicat la 9,24 milioane de lei. Noul bloc operator inaugurat, cel mai modern din Transilvania, dispune de trei săli de operaţie ultramoderne şi aparatură de ultimă generaţie, prin compania germană Karl Storz, lider mondial în domeniu.</p>
      <p>Principala sală de operaţii dispune de un sistem audio-video, care le permite medicilor să transmită live intervenţiile şi să se consulte cu specialişti din toată lumea chiar în timpul acestora.</p>
    </article>
  </body>
</html>