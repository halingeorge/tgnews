<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33114/italia-abolire-ora-legale"/>
    <meta property="og:site_name" content="DDay.it"/>
    <meta property="article:published_time" content="2019-11-18T14:00:00+00:00"/>
    <meta property="og:title" content="Abolire l'ora legale? L'Italia dice no. I motivi della decisione"/>
    <meta property="og:description" content="L’Italia ha esposto i tre motivi per cui si dice propensa a mantenere l’alternanza tra ora solare e ora legale. Con un documento inviato alla Commissione Europea, il nostro Paese ha spiegato le sue ragioni."/>
  </head>
  <body>
    <article>
      <h1>Abolire l'ora legale? L'Italia dice no. I motivi della decisione</h1>
      <h2>L’Italia ha esposto i tre motivi per cui si dice propensa a mantenere l’alternanza tra ora solare e ora legale. Con un documento inviato alla Commissione Europea, il nostro Paese ha spiegato le sue ragioni.</h2>
      <address><time datetime="2019-11-18T14:00:00+00:00">18 Nov 2019, 14:00</time> by <a rel="author">Sergio Donato</a></address>
      <p>A marzo, il Parlamento Europeo <a href="https://www.dday.it/redazione/30300/il-parlamento-europeo-favorevole-allabolizione-del-cambio-dellora">ha votato per la fine del cambio stagionale dell’ora</a> entro il 2021, lasciando però a ogni Stato europeo la decisione finale sulla sua abolizione o meno. <b>È spuntato un documento in cui l’Italia spiega a Bruxelles perché vuole tenersi stretta il cambio dell’ora</b>.</p>
      <p>In realtà, il documento è stato depositato a giugno a Bruxelles e si tratta di un “position paper”, ovvero una “posizione nazionale” circa un argomento, nel quale <b>l’Italia spiega in tre punti perché vorrebbe mantenere l’alternanza tra ora legale e ora solare</b>.</p>
      <h3> </h3>
      <h3> </h3>
      <h3>1: Il cambio d'ora non fa male</h3>
      <p>Da Roma si afferma innanzitutto che non ci sono prove scientifiche che illustrino il quadro dei vantaggi e degli svantaggi del cambio dell’ora sull’equilibrio psico fisico degli esseri umani. In pratica, <b>secondo lo Stato italiano, la popolazione non soffre in alcun modo il cambio d’orario</b> o perlomeno non ci sono prove scientifiche a corredo di questa tesi.</p>
      <h3> </h3>
      <h3> </h3>
      <h3>2: 100 milioni di euro risparmiati</h3>
      <p>Il secondo punto presentato dall’Italia tocca il risparmio economico garantito dai sette mesi di ora legale, che spostano di un’ora in avanti l’accensione delle luci nella Penisola. Il governo (che a giugno era ancora quello del Conte 1) ha allegato anche un documento di Terna che, con molta probabilità, trova una sintesi in <a href="https://www.terna.it/it/media/comunicati-stampa/dettaglio/Domenica_torna_l_ora_legale_Terna_stima_minori_consumi_elettrici_per_510_milioni_di_kilowattora_nei_prossimi_7_mesi_201903291110">questo comunicato stampa</a> di marzo della società.</p>
      <p>Terna dice infatti che i sette mesi di ora legale <b>permettono agli italiani di risparmiare 100 milioni di euro e di immettere nell’atmosfera 250 mila tonnellate in meno di anidride carbonica</b>. Afferma, inoltre, che dal 2004 al 2018 l’ora legale ha fatto risparmiare agli italiani un totale di 1,5 miliardi di euro.</p>
      <h3> </h3>
      <h3> </h3>
      <h3>3: Ci sarebbero troppi mix di orari in Europa</h3>
      <p>L’ultimo punto del position paper italiano ha per argomento il pericolo che <b>l’Europa si trasformi in un mosaico di orari che possa danneggiare il mercato interno</b>. Il voto del parlamento a marzo ha riguardato infatti una “direttiva”, che per sua natura prevede la decisione di ogni Stato membro dell’Unione che poi sarà utilizzata dalla Commissione per la formulazione definitiva della normativa.</p>
      <figure>
        <img src="https://cdn.dday.it/system/uploads/picture/image/58828/content_small_pol_pl_Europa-Puzzle-dla-dzieci-260-elementow-50067_3.jpg"/>
      </figure>
      <p> </p>
      <h3>Sulla questione l'Europa è spaccata in due</h3>
      <p>Il governo Conte 2 non ha ancora ufficialmente smentito la posizione italiana maturata nel corso del Conte 1. <b>Se si guarda al resto dell’Europa, il continente sembra spaccato in due.</b></p>
      <p>I Paesi del Nord sono contrari all’ora legale perché d’estate fa buio più tardi e quindi non sentono come pressante il bisogno di risparmiare sui consumi. Nell'Europa meridionale, invece, il cambio d’orario permette di avere un’ora in più nelle sere estive e una in più nei freddi mattini invernali, consentendo la giostra dei consumi elettrici tra le due stagioni.</p>
    </article>
  </body>
</html>