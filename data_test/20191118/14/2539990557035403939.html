<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/259/Artykul/2405510,LOT-wprowadza-dobrowolna-doplate-ekologiczna-do-biletow-pasazerskich"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T14:20:00+00:00"/>
    <meta property="og:title" content="LOT wprowadza dobrowolną dopłatę ekologiczną do biletów pasażerskich"/>
    <meta property="og:description" content="Każdy pasażer kupując bilet na stronie internetowej lot.com może uiścić dobrowolną opłatę, która wspomoże realizację projektów mających na celu kompensację emisji C02 i działania proekologiczne. Środki wesprą m.in. projekt zwiększenia wychwytywania dwutlenku węgla przez polskie lasy."/>
  </head>
  <body>
    <article>
      <h1>LOT wprowadza dobrowolną dopłatę ekologiczną do biletów pasażerskich</h1>
      <address>
        <time datetime="2019-11-18T14:20:00+00:00">18 Nov 2019, 14:20</time>
      </address>
      <p>
        <b>Każdy pasażer kupując bilet na stronie internetowej lot.com może uiścić dobrowolną opłatę, która wspomoże realizację projektów mających na celu kompensację emisji C02 i działania proekologiczne. Środki wesprą m.in. projekt zwiększenia wychwytywania dwutlenku węgla przez polskie lasy.</b>
      </p>
      <p>Jak tłumaczy LOT - za pomocą tzw. kalkulatora CO2, kupujący bilet na stronie lot.com będzie mógł obliczyć tzw. ślad węglowy swojego rejsu, czyli sumę emisji gazów cieplarnianych w przeliczeniu na odległość, jaką pokona na danej trasie, a także dowiedzieć się, w jaki sposób może go zniwelować i przeznaczyć wybraną kwotę na działania prośrodowiskowe.</p>
      <p><b>LOT proeko</b><br/><br/>Pasażer będzie mógł wesprzeć m.in. projekt Leśnych Gospodarstw Węglowych, którego celem jest zwiększenie ilości dwutlenku węgla wychwytywanego i magazynowanego przez polskie lasy. LOT tłumaczy, że obecnie 1 ha lasu pochłania średnio pięć ton CO2 rocznie; w ciągu 30 lat każdy hektar lasu objętego programem pochłonie dodatkowo 37 ton CO2.</p>
      <p><b><a href="https://www.polskieradio24.pl/42/259/Artykul/2392367,Zimowa-oferta-LOTu-Przybedzie-nowych-polaczen">&gt;&gt;&gt;[CZYTAJ WIĘCEJ] Zimowa oferta LOT-u. Przybędzie nowych połączeń</a></b><br/><br/>- Konsekwentnie wprowadzamy rozwiązania przyjazne środowisku, które obniżają emisję CO2, nie tylko poprzez inwestycje w nowoczesną flotę. W ciągu ostatnich 2 lat, tylko dzięki zmianom wewnętrznych procedur, w tym wprowadzeniu kołowania na jednym silniku po lądowaniu czy optymalizacji tras lotów, zredukowaliśmy poziom emisji dwutlenku węgla o 7 proc. - poinformował członek zarządu ds. operacyjnych LOT-u Maciej Wilk.</p>
      <p><b>Cel: redukcja CO2</b><br/><br/>LOT wskazuje, że na jego pokładach sukcesywnie redukowane są plastikowe elementy wyposażenia, w tym słomki, a także folia i papier powlekany plastikiem.</p>
      <p><b><a href="https://www.polskieradio24.pl/42/259/Artykul/2349078,Szef-LOTu-zapowiada-powrot-Boeingow-737-MAX-8-do-sluzby-w-tym-roku">&gt;&gt;&gt;[CZYTAJ WIĘCEJ] Szef LOT-u zapowiada powrót Boeingów 737 MAX 8 do służby w tym roku</a></b><br/><br/>Narodowy przewoźnik podkreśla, że wspiera europejskie inicjatywy, które mają na celu redukcję emisji CO2 do atmosfery, w tym działania zmierzające do jak najszybszego wprowadzenia jednorodnego systemu zarządzania Europejską Przestrzenią Powietrzną.<br/><br/>- Usprawnienie przepustowości przestrzeni powietrznej i portów lotniczych w całej Europie przyczyni się do optymalizacji tras i skrócenia czasu przelotów, co pozwoli efektywnie ograniczyć emisję CO2 przez branżę lotniczą. To z kolei może pozwolić na redukcję dodatkowych około 16 mln ton CO2 rocznie w skali europejskiej" </p>
      <p>PAP, PR24, akg</p>
      <related>
        <a href="https://www.polskieradio.pl/42/259/Artykul/2349078,Szef-LOTu-zapowiada-powrot-Boeingow-737-MAX-8-do-sluzby-w-tym-roku"/>
      </related>
      <related>
        <a href="https://www.polskieradio.pl/42/259/Artykul/2392367,Zimowa-oferta-LOTu-Przybedzie-nowych-polaczen"/>
      </related>
    </article>
  </body>
</html>