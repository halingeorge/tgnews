<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/policy/item/489110-o-syriza-zita-anaboli-sti-syzitisi-tou-nomosxedioy-gia-ti-dei"/>
    <meta property="og:site_name" content="thestival.gr"/>
    <meta property="article:published_time" content="2019-11-18T14:50:00+00:00"/>
    <meta property="og:title" content="Ο ΣΥΡΙΖΑ ζητά αναβολή στη συζήτηση του νομοσχεδίου για τη ΔΕΗ"/>
    <meta property="og:description" content="Με ενστάσεις επί διαδικαστικών ζητημάτων ξεκίνησε η συζήτηση του νομοσχεδίου για την ΔΕΗ στην αρμόδια επιτροπή της Βουλής με τον ΣΥΡΙΖΑ να επικαλείται τις κινητοποιήσεις για την επέτειο της εξέγερσης του Πολυτεχνείου το περασμένο Σαββατοκύριακο αλλά και την συζήτηση Συνταγματικής Αναθεώρησης που ξεκίνησε σήμερα στην Ολομέλεια, ζητώντας την αναβολή της επεξεργασίας του σχεδίου νόμου."/>
  </head>
  <body>
    <article>
      <h1>Ο ΣΥΡΙΖΑ ζητά αναβολή στη συζήτηση του νομοσχεδίου για τη ΔΕΗ</h1>
      <address><time datetime="2019-11-18T14:50:00+00:00">18 Nov 2019, 14:50</time> by <a rel="author">Thestival team</a></address>
      <p>Με ενστάσεις επί διαδικαστικών ζητημάτων ξεκίνησε η συζήτηση του νομοσχεδίου για την ΔΕΗ στην αρμόδια επιτροπή της Βουλής με τον ΣΥΡΙΖΑ να επικαλείται τις κινητοποιήσεις για την επέτειο της εξέγερσης του Πολυτεχνείου το περασμένο Σαββατοκύριακο αλλά και την συζήτηση Συνταγματικής Αναθεώρησης που ξεκίνησε σήμερα στην Ολομέλεια, ζητώντας την αναβολή της επεξεργασίας του σχεδίου νόμου.</p>
      <p>«Το νομοσχέδιο κατατέθηκε αργά το βράδυ της Παρασκευής. Δεν ξέρω αν η κυβέρνηση τιμά την εξέγερση του Πολυτεχνείου, εμείς ήμασταν στις κινητοποιήσεις» είπε ο εισηγητής της αξιωματικής αντιπολίτευσης, Σωκράτης Φάμελλος, για να προσθέσει: «Ορίσατε την ίδια ώρα που στην ολομέλεια συζητείται η αναθεώρηση. Υποτιμάτε την συζήτηση της Ολομέλειας; Θέλετε κάτι να κρύψετε και βάλατε το νομοσχέδιο στο σαββατοκύριακο; Γιατί επείγουσα διαδικασία; Η συζήτηση να ξεκινήσει την ερχόμενη Τρίτη μετά την Αναθεώρηση. Έχουμε την αίσθηση ότι το νομοσχέδιο μπήκε εσπευσμένα γιατί θέλει να κρύψει κάτι. Θέλουμε να εξασφαλίστηκε στους βουλευτές να είναι παρόντες στην συνταγματική αναθεώρηση».</p>
      <p>Να σημειωθεί πάντως πως ο ΣΥΡΙΖΑ είχε συμφωνήσει με την απόφαση της Διάσκεψης των Προέδρων για την παράλληλη λειτουργία της Συνταγματικής Αναθεώρησης και των κοινοβουλευτικών επιτροπών.</p>
      <p>«Για την διαδικασία υπάρχει ομόφωνη απόφαση από την Διάσκεψη των Προέδρων», σχολίασε ο πρόεδρος της επιτροπής Γιώργος Βλάχος για να υπογραμμίσει σε άλλο σημείο ότι «για την Αναθεώρηση του Συντάγματος όλοι οι βουλευτές της ΝΔ και ο πρωθυπουργός δώσαμε το παρών κατά την έναρξη της συζήτησης (σ.σ. απουσίαζε ο Αλ. Τσίπρας)»</p>
      <p>Επίσης, ο υπουργός Ενέργειας και Περιβάλλοντος Κωστής Χατζηδάκης ανέφερε: «Μου κάνει εντύπωση. Έχει αποφασίσει ομόφωνα η Διάσκεψη των Προέδρων ότι αυτή την εβδομάδα μπορούν να συνεδριάσουν διαρκείς επιτροπές. Αν τα κόμματα συμφώνησαν σε αυτό πως εξηγείται η σημερινή στάση του ΣΥΡΙΖΑ; Είναι σαν να μιλά άλλο κόμμα. Η κυβέρνηση αν ήθελε μπορούσε να κάνει αυτό που έκανε πολλάκις η κυβέρνηση του ΣΥΡΙΖΑ και να ψηφιστεί το νομοσχέδιο ως υπερεπείγον» και συμπλήρωσε: «Σήμερα ερχόμαστε να αντιμετωπίσουμε τις εκκρεμότητες ειδικά στην ΔΕΗ που παραλάβαμε από την προηγούμενη κυβέρνηση. Το επείγον συνίσταται στην ΔΕΗ, εμείς θέλουμε έως τέλος της χρονιάς να συγκληθεί το ΔΣ της ΔΕΗ καθώς απαιτούνται 20 ημέρες και να προχωρήσει το business plan. Έως το τέλος της χρονιάς οι αναλυτές πρέπει να έχουν μια νέα εικόνα γι αυτό θέλουμε να κλείσουν οι νομοθετικές διαδικασίες και να αντιμετωπίσει η ΔΕΗ την κρίση στην οποία την έβαλε η προηγούμενη κυβέρνηση».</p>
      <p>Πηγή: protothema.gr</p>
    </article>
  </body>
</html>