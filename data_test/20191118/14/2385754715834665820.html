<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597911/i-mosxa-paredose-sto-kievo-ta-tria-polemika-ploia-pou-eixe-syllavei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T14:15:00+00:00"/>
    <meta property="og:title" content="Η Μόσχα παρέδωσε στο Κίεβο τα τρία πολεμικά πλοία που είχε συλλάβει"/>
    <meta property="og:description" content="Η Ρωσία ανακοίνωσε σήμερα ότι παρέδωσε στην Ουκρανία τρία πλοία του ουκρανικού πολεμικού ναυτικού που είχε συλλάβει πέρυσι, κάτι το οποίο το Κίεβο επεδίωκε..."/>
  </head>
  <body>
    <article>
      <h1>Η Μόσχα παρέδωσε στο Κίεβο τα τρία πολεμικά πλοία που είχε συλλάβει</h1>
      <address><time datetime="2019-11-18T14:15:00+00:00">18 Nov 2019, 14:15</time> by <a rel="author">SigmaLive</a></address>
      <p><b>Η Ρωσία ανακοίνωσε σήμερα ότι παρέδωσε στην Ουκρανία τρία πλοία του ουκρανικού πολεμικού ναυτικού που είχε συλλάβει πέρυσι, κάτι το οποίο το Κίεβο επεδίωκε να γίνει πριν από μια τετραμερή ειρηνευτική διάσκεψη για την ανατολική Ουκρανία που προγραμματίζεται να γίνει τον ερχόμενο μήνα στο Παρίσι.<br/></b> <br/>Η παράδοση των πλοίων στο Κίεβο, η οποία επιβεβαιώθηκε από τα υπουργεία Εξωτερικών και των δύο χωρών, έγινε στην Μαύρη Θάλασσα ανοιχτά της ακτής της χερσονήσου της Κριμαίας, η οποία προσαρτήθηκε από τη Ρωσία το 2014.<br/> <br/>Η Ρωσία είχε συλλάβει τα πλοία αυτά στην ίδια περιοχή, στο Στενό του Κερτς, τον περσινό Νοέμβριο, αφού είχε ανοίξει πυρ εναντίον τους και είχε τραυματίσει μερικούς ναύτες. Η Μόσχα είχε ανακοινώσει ότι τα ουκρανικά πολεμικά πλοία συνελήφθησαν καθώς είχαν εισέλθει στα χωρικά της ύδατα. Το Κίεβο είχε αρνηθεί την κατηγορία αυτή.<br/> <br/>Τον Σεπτέμβριο η Ρωσία είχε παραδώσει στην Ουκρανία τους ναύτες που επέβαιναν στα πλοία αυτά στο πλαίσιο συμφωνίας μεταξύ Μόσχας και Κιέβου για την ανταλλαγή κρατουμένων.<br/> <br/>Διάφορα ρωσικά μέσα ενημέρωσης είχαν μεταδώσει νωρίτερα ότι τα ουκρανικά πολεμικά πλοία θα παραδίδονταν σήμερα από τη Ρωσία στην Ουκρανία χωρίς τα πυρομαχικά τους και τα έγγραφά τους.<br/> <br/>Το ρωσικό υπουργείο Εξωτερικών ανέφερε σε ανακοίνωσή του ότι η Μόσχα θα απαντήσει σκληρά στο μέλλον σε όποιες παρόμοιες ναυτικές «προκλήσεις» κοντά στα σύνορά της.<br/> <br/>Το υπουργείο Εξωτερικών της Ουκρανίας ανακοίνωσε παράλληλα ότι τα τρία πολεμικά πλοία πλέουν προς το λιμάνι της Οδησσού.<br/> <br/>Στην ανακοίνωσή του το υπουργείο Εξωτερικών του Κιέβου σημείωσε επίσης ότι η πορεία των πλοίων αυτών τον περσινό Νοέμβριο, την οποία η Ρωσία ερμήνευσε ως παραβίαση των συνόρων της, ήταν ειρηνική και νόμιμη και ότι η Ουκρανία εξακολουθεί να προγραμματίζει να προσφύγει κατά της Ρωσίας για το θέμα αυτό στο Διεθνές Δικαστήριο για το Δίκαιο της Θάλασσας (ITLOS) στην Ολλανδία.<br/> <br/>Ο εκπρόσωπος του Κρεμλίνου Ντμίτρι Πεσκόφ δήλωσε σήμερα ότι η απόφαση της Ρωσίας για την επιστροφή στην Ουκρανία των πολεμικών πλοίων που είχε συλλάβει στο Στενό του Κερτς για παραβίαση των ρωσικών συνόρων δεν σχετίζεται κατά κανέναν τρόπο με το θέμα του Διεθνούς Δικαστηρίου για το Δίκαιο της Θάλασσας.<br/> <br/>Παρά τις εντάσεις αυτές και άλλες που εξακολουθούν να υπάρχουν μεταξύ των δύο χωρών, η παράδοση των πολεμικών αυτών πλοίων είναι πιθανό να εκληφθεί ως ένα μέτρο οικοδόμησης εμπιστοσύνης ενόψει προγραμματισμένης συνόδου κορυφής για την ανατολική Ουκρανία.<br/> <br/>Οι ηγέτες της Γαλλίας, της Γερμανίας, της Ρωσίας και της Ουκρανίας θα συναντηθούν στο Παρίσι στις 9 Δεκεμβρίου σε μια προσπάθεια να υπάρξει πρόοδος στις προσπάθειες για μια ειρηνική λύση στην σύγκρουση στην ανατολική Ουκρανία, είχε ανακοινώσει την Παρασκευή η γαλλική προεδρία.<br/> <br/>Ο Πεσκόφ επιβεβαίωσε σήμερα ότι η τετραμερής σύνοδος κορυφής για την ανατολική Ουκρανία θα διεξαχθεί στις 9 Δεκεμβρίου στη Γαλλία, σημειώνοντας ότι οι προετοιμασίες για την διεξαγωγή της βρίσκονται στο τελικό στάδιο.<br/> <br/>Περισσότεροι από 13.000 άνθρωποι έχουν σκοτωθεί στην σύγκρουση για περισσότερα από πέντε χρόνια στην ανατολική Ουκρανία ανάμεσα σε φιλορώσους αυτονομιστές και τις ουκρανικές κυβερνητικές δυνάμεις.<br/> <br/>Οι σχέσεις ανάμεσα στην Ουκρανία και τη Ρωσία κατέρρευσαν μετά την προσάρτηση από την Μόσχα της χερσονήσου της Κριμαίας, μετά την οποία η Δύση επέβαλε κυρώσεις στη Ρωσία. Ο Ουκρανός πρόεδρος Βολοντίμιρ Ζελένσκι κέρδισε με συντριπτικά ποσοστά τις προεδρικές εκλογές του Απριλίου στην Ουκρανία υποσχόμενος να δώσει τέλος στην σύγκρουση αυτή.<br/> <br/>Πηγή: ΑΠΕ-ΜΠΕ </p>
    </article>
  </body>
</html>