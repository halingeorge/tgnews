<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/velka-zeleznicni-loupez-suchdol-nad-odrou20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T14:15:00+00:00"/>
    <meta property="og:title" content="Velká železniční loupež na Novojičínsku: zloději sundali vedení z 30 sloupů"/>
    <meta property="og:description" content="Obří krádež měděného napětí na hlavním železničním koridoru mezi Ostravou a Olomoucí zaměstnává krajské kriminalisty. Trakční vedení zmizelo mezi 31 sloupy, konkrétně mezi Suchdolem nad Odrou a Hladkými Životicemi v době mezi třináctou hodinou odpolední 6. listopadu do šesté hodiny ranní 8. listopadu."/>
  </head>
  <body>
    <article>
      <h1>Velká železniční loupež na Novojičínsku: zloději sundali vedení z 30 sloupů</h1>
      <address><time datetime="2019-11-18T14:15:00+00:00">18 Nov 2019, 14:15</time> by <a rel="author">Adam Knesl</a></address>
      <p>„Neznámý pachatel dosud nezjištěným způsobem přerušil odstřižením, demontoval a odcizil zesilovací vedení elektrického proudu trakčního vedení na koleji číslo 1 pod napětím 3000V v délce bezmála 2 kilometrů, o hmotnosti přibližně 2 tuny, čímž vnikla poškozené právnické osobě celková hmotná škoda na majetku ve výši nejméně 500 tisíc korun,“ potvrdil případ René Černohorský, tiskový mluvčí Police ČR.</p>
      <p>Že není na dráze v inkriminovaném úseku něco v pořádku, upozornil brzy ráno 8. listopadu strojvedoucím nákladního vlaku s tím, že na 1. traťové koleji schází zesilovací trakční vedení.</p>
      <figure>
        <img src="https://g.denik.cz/65/fa/nehoda-bravantice-1817-02_denik-150-3x2.jpg"/>
      </figure>
      <aside>
        <a href="https://novojicinsky.denik.cz/nehody/tragicka-nehoda-uzavrela-u-bravantic-dalnici-na-olomouc-20191118.html">Tragická nehoda uzavřela dálnici u Bravantic Přečíst článek ›</a>
      </aside>
      <p>„Samotné přerušení, demontáž a odcizení vedení nezpůsobilo výpadek v napájení, takže přesný čas skutku nelze stanovit,“ vysvětlil dále mluvčí. Krádež zřejmě nezpůsobil pouze jeden pachatel, neboť byla technicky i časově náročná (několik hodin) a zároveň velmi nebezpečná.</p>
      <p>Pracovník Služby železničních a dopravních cest (SŽDC) uvedl, že odcizené zesilovací vedení bylo ve výšce necelých 9 metrů nad zemí, bylo pod plným napětím 3.000V a k případné krádeži musela být použita plošina, žebřík nebo nějaká prodlužovací tyč se zařízením na odstřižení drátů.</p>
      <p>„Tato demontáž se nemohla obejít bez obrovského rizika zásahu a úrazu elektrickým proudem. Taktéž pád kabelu z výšky bezprostředně mohl hrozit zraněním přítomných osob,“ upozornil René Černohorský.</p>
      <figure>
        <img src="https://g.denik.cz/72/4d/ostrava-orlova-karvinsko-dul-lazy-uhli-hornik-23_denik-150-3x2.jpg"/>
      </figure>
      <aside>
        <a href="https://novojicinsky.denik.cz/podnikani/konec-tezba-cerneho-uhli-karvina-dul-lazy-prohlidka20191118.html">Těžba v Dole Lazy po 130 letech končí. Podívejte, takto to vypadá v podzemí Přečíst článek ›</a>
      </aside>
      <p>Naposledy bylo vše zkontrolováno a v pořádku při průjezdu kontrolního montážního vozu, a to okolo třinácté hodiny odpolední 6. listopadu tohoto roku. „Případ je nadále v intenzivním prověřování ze strany novojičínských policistů a kriminalistů a jakékoli informace, které by vedly ke zjištění osoby nebo osob pachatelů, jakož i k nálezu odcizených měděných kabelů, lze kdykoli telefonicky sdělit, byť i anonymně, na bezplatnou linku tísňového volání Policie České republiky čísla 158,“ připomíná mluvčí Policie ČR.</p>
      <p>Pachatel či pachatelé se dopustili zločinu krádeže a přečinu poškození a ohrožení provozu obecně prospěšného zařízení.</p>
    </article>
  </body>
</html>