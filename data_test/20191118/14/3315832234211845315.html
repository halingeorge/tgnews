<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/ca5548709012e9e6/perchezitii-la-centrul-de-medicina-legala-din-chisinau-zece-angajati-ai-institutiei-retinuti.html"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T14:00:43+00:00"/>
    <meta property="og:title" content="Percheziții la Centrul de Medicină Legală din Chişinău: Zece angajaţi ai instituției, reținuți"/>
    <meta property="og:description" content="Zece angajaţi ai Instituției Medicale Sanitare Publice „Centrul de Medicină Legală” au fost reţinuţi de procurorii anticorupţie şi ofiţerii CNA. Aceştia sunt suspectaţi că folosindu-se de situaţia de serviciu, ar fi organizat o schemă infracțională prin intermediul căreia ar fi dobândit ilicit mijloace bănești ce reprezentau plăți pentru serviciile de expertiză judiciară."/>
  </head>
  <body>
    <article>
      <h1>Percheziții la Centrul de Medicină Legală din Chişinău: Zece angajaţi ai instituției, reținuți</h1>
      <address><time datetime="2019-11-18T14:00:43+00:00">18 Nov 2019, 14:00</time> by <a rel="author">Jurnal.md</a></address>
      <p>
        <b>Zece angajaţi ai Instituției Medicale Sanitare Publice „Centrul de Medicină Legală” au fost reţinuţi de procurorii anticorupţie şi ofiţerii CNA. Aceştia sunt suspectaţi că folosindu-se de situaţia de serviciu, ar fi organizat o schemă infracțională prin intermediul căreia ar fi dobândit ilicit mijloace bănești ce reprezentau plăți pentru serviciile de expertiză judiciară.</b>
      </p>
      <p>Potrivit materialelor cauzei, banii ar fi fost pretinşi pentru formularea unor concluzii denaturate în rapoartele de expertiză, întocmite în legătură cu examinarea cauzei morții cadavrelor, iar aceste plăţi variau între 900 şi 10 000 de lei şi nu erau contabilizate în casieria instituției.</p>
      <p>Prin urmare, sumele indicate ar fi fost împărţite între cei care prestau serviciile menţionate, în acest mod fiind cauzate prejudicii materiale instituţiei medicale.</p>
      <p>În cadrul efectuării măsurilor speciale de investigații, s-a constatat că, doar în perioada iulie – septembrie anul 2019, suma încasată de legişti s-ar fi ridicat la 327 000 de lei.</p>
      <p>Pe faptele enunţate au fost pornite două cauze penale pentru corupere pasivă şi escrocherie, iar dacă vor fi găsiţi vinovaţi, aceştia riscă până la 15 ani de închisoare cu amendă de până la 500 000 de lei şi privarea de dreptul de a ocupa funcţii pe o perioadă de până la 15 ani.</p>
      <p>Astăzi, procurorii anticorupţie şi ofiţerii CNA au efectuat percheziţii la sediul Centrului de Medicină Legală din Chişinău, de unde au ridicat documente relevante pentru urmărirea penală. Acţiunile s-au desfăşurat şi la domiciliile angajaţilor, dar şi în automobile.</p>
    </article>
  </body>
</html>