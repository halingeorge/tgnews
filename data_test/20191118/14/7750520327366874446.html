<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/u-stolytsi-molodyky-pobyly-ohorontsya-magazynu-postrazhdalyj-u-reanimatsiyi.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T14:46:30+00:00"/>
    <meta property="og:title" content="У столиці молодики побили охоронця магазину, постраждалий у реанімації"/>
    <meta property="og:description" content="У столиці молодики побили охоронця магазину, постраждалий у реанімації"/>
  </head>
  <body>
    <article>
      <h1>У столиці молодики побили охоронця магазину, постраждалий у реанімації</h1>
      <address>
        <time datetime="2019-11-18T14:46:30+00:00">18 Nov 2019, 14:46</time>
      </address>
      <p>
        <b>Столична поліція затримала трьох осіб за побиття охоронця продовольчого магазину, інформує <a href="https://1news.com.ua/">1NEWS</a> з посиланням на <a href="https://kyiv.npu.gov.ua/news/novini/stolichni-pravooxoronczi-zatrimali-trox-molodikiv-za-pobittya-oxoronczya/">відділ комунікації поліції Києва</a>.</b>
      </p>
      <figure>
        <img src="https://1news.com.ua/wp-content/uploads/2019/11/32223.jpeg"/>
      </figure>
      <p>“До поліції надійшло повідомлення від працівника продовольчого магазину про те, що за адресою вул. Ярославська компанія молодих людей побила охоронця, якого у важкому стані госпіталізували. На виклик виїхала слідчо-оперативна група територіального підрозділу”, – йдеться у повідомленні.</p>
      <p>Наразі потерпілий знаходиться в реанімації. Лікарі оцінюють його стан як стабільно тяжкий.</p>
      <p>У свою чергу, правоохоронці опитали свідків правопорушення, відпрацювали прилеглу територію й відео з камер спостереження.</p>
      <p>Було встановлено, що чоловік знаходився на робочому місці, і до нього почала чіплятись компанія молодих людей напідпитку, серед яких була одна дівчина.</p>
      <p>“Один з зловмисників вдарив охоронця по обличчю, після чого разом з двома своїми товаришами почав його бити доти, доки останній не впав на підлогу без свідомості”, – додали у поліції.</p>
      <p>У результаті проведення оперативно-розшукових заходів працівники карного розшуку встановили осіб, причетних до скоєння цього злочину. Ними виявились троє місцевих жителів, які раніше до кримінальної відповідальності не притягувались.</p>
      <figure>
        <iframe src="https://www.youtube.com/embed/I5wwDXocsPc" width="1220" height="686" data-service="Youtube" scrolling="no"/>
      </figure>
      <p>Фігуранти затримані в порядку статті 208 КПК України. Їм оголошено про підозру у вчиненні злочину, передбаченого частиною другою статті 121 (Умисне тяжке тілесне ушкодження) Кримінального кодексу України. Санкція статті передбачає до десяти років позбавлення волі.</p>
      <p>Суд обрав цим особам запобіжний захід у вигляді тримання під вартою.</p>
      <p>Окрім того, як уточнили у відомстві, слідчим відділом Подільського управління поліції вирішується питання щодо внесення до єдиного реєстру досудових розслідувань відомостей за цим фактом за ст. 296 (Хуліганство) Кримінального кодексу України.</p>
    </article>
  </body>
</html>