<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/startuvav_konkursu_na_posady_nachalnykiv_prykordonnyh_zagoniv_331014.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T14:38:00+00:00"/>
    <meta property="og:title" content="Стартував конкурс на посади начальників прикордонних загонів"/>
    <meta property="og:description" content="Сьогодні, 18 листопада, розпочинається новий етап успішного проекту Державної прикордонної служби України з відбору персоналу ʺНове обличчя керівного складуʺ."/>
  </head>
  <body>
    <article>
      <h1>Стартував конкурс на посади начальників прикордонних загонів</h1>
      <h2>Сьогодні, 18 листопада, розпочинається новий етап успішного проекту Державної прикордонної служби України з відбору персоналу ʺНове обличчя керівного складуʺ.</h2>
      <address>
        <time datetime="2019-11-18T14:38:00+00:00">18 Nov 2019, 14:38</time>
      </address>
      <slideshow>
        <figure>
          <img src="https://galinfo.com.ua/media/gallery/full/k/e/kerivnykymytnytsia.jpg"/>
          <figcaption>Стартував конкурсу на посади начальників прикордонних загонів</figcaption>
        </figure>
        <figure>
          <img src="https://galinfo.com.ua/media/gallery/full/k/e/kerivnykymytnytsia1.jpg"/>
          <figcaption>Стартував конкурсу на посади начальників прикордонних загонів</figcaption>
        </figure>
        <figure>
          <img src="https://galinfo.com.ua/media/gallery/full/k/e/kerivnykymytnytsia2.jpg"/>
          <figcaption>Стартував конкурсу на посади начальників прикордонних загонів</figcaption>
        </figure>
      </slideshow>
      <p>Цього разу відомство відбирає кандидатів на посади начальників органів охорони державного кордону.</p>
      <p>Комплекс заходів у рамках другого етапу проекту дозволить визначити актуальний стан рівня підготовки керівної ланки органів Держприкордонслужби та здійснити прозорий підбір найбільш підготовлених у професійному плані офіцерів до призначення у резерв висунення на посади начальників органів охорони кордону.</p>
      <p>Кандидатами для участі у відборі можуть бути офіцери, які</p>
      <ul>
        <li>перебувають на військовій службі в Державній прикордонній службі України не менш десяти років;</li>
        <li>мають рівень вищої освіти не нижче другого (магістерського) у сфері правоохоронної діяльності, військового управління або національної безпеки;</li>
        <li>мають військове звання підполковника або полковника;</li>
        <li>займають посаду, граничне військове звання за якою полковник та перебувають на посадах з граничним званням підполковник – полковник не менш ніж п’ять років, і для органів охорони державного кордону на посадах першого заступника начальника ≥ 6 місяців, заступника начальника ≥ 2 років;</li>
        <li>мають організаторські здібності;</li>
        <li>фізичний та психологічний стан не перешкоджає виконанню професійних обов’язків;</li>
        <li>не мають застережень щодо доброчесності та корупційних ризиків.</li>
      </ul>
      <p>Щоб долучитися до участі у відборі, кандидати подають рапорт про участь у відборі та згоду на проведення поліграфічного дослідження, а також мотиваційний лист. З деталями відбору ви можете ознайомитися на офіційному веб-сайті Державної прикордонної служби України:<a href="https://dpsu.gov.ua/ua/Nove-oblichchya-kerivnogo-skladu/"> dpsu.gov.ua у розділі ʺНове обличчя керівного складуʺ.</a></p>
      <p>Зауважимо, особа, яка подала відповідні документи, має право зняти з розгляду комісії свою кандидатуру, повідомивши про це комісію письмово.</p>
      <p>Підсумковий рейтинг кандидатів визначатиметься шляхом додавання балів за тестування на знання законодавства України у сфері прикордонної безпеки, рівень фізичної підготовки, вогневої підготовки, знання іноземної та української ділової мов, а також за результатами кваліфікаційної співбесіди.</p>
      <p>Кожен з елементів оцінювання має свій максимальний бал: тестування – 50 балів; кваліфікаційна співбесіда – 30 балів; знання української ділової мови та іноземної мов, рівень фізичної та вогневої підготовки – по 5 балів.</p>
      <p>Пакети документів від кандидатів на участь у відборі приймаються до 24 листопада включно.</p>
      <p>Нагадаємо, що за результатами першого етапу проєкту ʺНове обличчя керівного складуʺ офіцери, які зайняли перші позиції у рейтингу, були відразу призначені на посади начальників штабів прикордонних загонів. Голова Держприкордонслужби відразу підписав накази про призначення переможців: Олександра Мандзюка та Богдана Ігнатюка на посади начальників штабів Мостиського та Луганського прикордонних загонів. Решта офіцерів, згідно з рейтингом, потрапили у кадровий резерв, що також є перспективою кар’єрного зростання.</p>
    </article>
  </body>
</html>