<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ram-baraat-will-be-celebrated-in-ayodhya-pm-narendra-modi-and-up-cm-yogi-adityanath-are-also-invited-to-attend-2856248.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T14:04:41+00:00"/>
    <meta property="og:title" content="अयोध्या में धूम-धाम से निकलेगी राम बारात, पीएम मोदी को भी शरीक होने का न्योता"/>
    <meta property="og:description" content="सुप्रीम कोर्ट से राममंदिर के पक्ष में आए फैसले के बाद लोगों में खूब उल्लास है। विश्व हिन्दू परिषद के संयोजन में धर्मयात्रा महासंघ के बैनर तले अयोध्या से जनकपुर (नेपाल) तक निकाली जाने वाली राम बारात..."/>
  </head>
  <body>
    <article>
      <h1>अयोध्या में धूम-धाम से निकलेगी राम बारात, पीएम मोदी को भी शरीक होने का न्योता</h1>
      <address><time datetime="2019-11-18T14:04:41+00:00">18 Nov 2019, 14:04</time> by <a rel="author">प्रमुख संवाददाता।,अयोध्या।</a></address>
      <p>सुप्रीम कोर्ट से राममंदिर के पक्ष में आए फैसले के बाद लोगों में खूब उल्लास है। विश्व हिन्दू परिषद के संयोजन में धर्मयात्रा महासंघ के बैनर तले अयोध्या से जनकपुर (नेपाल) तक निकाली जाने वाली राम बारात इस वर्ष और ज्यादा धूमधाम से निकाली जाएगी। इसमें देश के प्रधानमंत्री नरेंद्र मोदी व प्रदेश के मुख्यमंत्री योगी आदित्यनाथ सहित देश की कई प्रमुख विशिष्ट विभूतियों के साथ ही नेपाल के राजपरिवार के शामिल होने की संभावना है। राम विवाह आयोजन समिति के संयोजक तथा विहिप के केन्द्रीय मंत्री राजेन्द्र सिंह पंकज ने बताया कि बारात 21 नवंबर को कारसेवकपुरम् से धूमधाम से निकाली जाएगी। यह बारात विभिन्न पड़ावों से गुजरते हुए 28 नवंबर को जनकपुर पहुंचेगी। 29 नवंबर को दशरथ मंदिर के प्रांगण में तिलकोत्सव, 30 नवम्बर को कन्या पूजन के अलावा मटकोर का आयोजन किया जाएगा।</p>
      <p>
        <b>Read Also: <a href="https://beta.livehindustan.com/uttar-pradesh/story-ayodhya-case-barelvi-ulema-in-favor-of-all-india-muslim-personal-law-board-but-opinion-are-different-2855407.html">अयोध्या मामला : मुस्लिम पर्सनल लॉ बोर्ड के पक्ष में बरेलवी उलेमा, राय जुदा-जुदा</a></b>
      </p>
      <p>पंकज ने बताया कि विवाहोत्सव से पहले रामलीला में धनुष यज्ञ का भी आयोजन होगा। फिर रात में विधिपूर्वक विवाह सम्पन्न होगा। दो दिसंबर को कलेवा का आयोजना होगा। इस दौरान एक सौ आठ निर्धन बालिकाओं का सामूहिक विवाह भी अयोजित किया जाएगा। फिर तीन दिसम्बर को जनकपुर से बारात वापस अवध धाम आ जाएगी। उन्होंने बताया कि बारात के साथ दो सुसज्जित रथ रहेंगे  जिस पर भगवान के स्वरूप रहेंगे।  इस बार बारात में अयोध्या,  हरिद्वार, छत्तीसगढ़ और मध्य प्रदेश के संत शामिल होंगे। इसके अलावा नेपाल के राज परिवार के शामिल होने की संभावना है। आमंत्रण उन्हें भी भेजा गया है। उन्होंने बताया कि यह बारात हर पांचवें वर्ष निकलती है। वर्ष 2004 से इसकी जिम्मेदारी विहिप को मिली है।</p>
      <h3>Read Also: <a href="https://beta.livehindustan.com/uttar-pradesh/story-miscreants-filling-drinking-water-in-bottles-thrown-on-railway-track-2855439.html">पटरियों पर फेंकी गई बोतलों का हो रहा गलत इस्तेमाल, जा सकती है आपकी जान</a></h3>
      <p>उन्होंने बताया कि यह बारात धर्मयात्रा महासंघ के बैनर तले निकाली जाएगी। इसकी शुरुआत वर्ष 2004 में हुई थी। इसके बाद वर्ष 2009 और 2014 में निकाली गई। अब 2019 में निकाली जानी है। बारात के लिए प्रधानमंत्री नरेन्द्र मोदी सहित प्रदेश के मुख्यमंत्री योगी आदित्यनाथ को भी जनकपुर में विवाह के शुभ अवसर पर आमंत्रित किया गया है। विहिप के प्रवक्ता शरद शर्मा ने बताया कि कारसेवकपुरम् से 21 नवंबर को प्रात: बारात यात्रा को श्रीरामजन्म भूमि न्यास अध्यक्ष महंत नृत्य गोपाल दास वैदिक मंत्रोंचारण के साथ प्रस्थान करायेंगे। बारात में सम्मलित होने के लिए दूर दराज से संतों और रामभक्तों का आगमन प्रारंभ हो गया है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>
      </p>
    </article>
  </body>
</html>