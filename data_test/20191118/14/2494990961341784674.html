<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/18/news/procura-militare-indaga-appartamento-elisabetta-trenta-ministro-difesa-marito-blog-clientelismi-1242015/"/>
    <meta property="og:site_name" content="Il Tempo"/>
    <meta property="article:published_time" content="2019-11-18T14:34:00+00:00"/>
    <meta property="og:title" content="La Procura militare indaga sulla casa della Trenta"/>
    <meta property="og:description" content="E il Blog delle stelle la massacra: basta coi clientelismi"/>
  </head>
  <body>
    <article>
      <h6 class="kicker">L'ALLOGGIO DA MINISTRO</h6>
      <h1>La Procura militare indaga sulla casa della Trenta</h1>
      <h2>E il Blog delle stelle la massacra: basta coi clientelismi</h2>
      <address>
        <time datetime="2019-11-18T14:34:00+00:00">18 Nov 2019, 14:34</time>
      </address>
      <p> La Procura militare di Roma ha aperto un fascicolo a modello 45, senza indagati né ipotesi di reato, <a href="https://www.iltempo.it/politica/2019/11/17/news/casa-ministro-difesa-elisabetta-trenta-imbarazzo-m5s-alloggio-marito-maggiore-claudio-passarelli-esercito-1241563/">dopo le notizie di stampa sull'appartamento di servizio assegnato a Elisabetta Trenta</a> quando era ministro della Difesa e che l'esponente grillina ha mantenuto anche al termine del suo incarico dopo la riassegnazione dell'alloggio al marito che è un militare. Al momento, spiegano fonti della Procura Militare, si tratta di un'indagine meramente conoscitiva per compiere i dovuti accertamenti sul caso. </p>
      <p>L'ex ministra in un'intervista al Corriere, oggi, ha detto che "ormai la casa è stata assegnata a mio marito e in maniera regolare. Per quale motivo dovrebbe lasciarla?" A Di Maio, che ieri ha chiesto alla Trenta di lasciare l'alloggio, "ho spiegato che tutto è stato fatto correttamente". </p>
      <p>Spiegazioni che non convincono il Blog delle stelle, organo del Movimento: "Le spiegazioni di Elisabetta Trenta, a proposito dell'assegnazione dell'appartamento al marito, non sono sufficienti. I nostri valori sono incompatibili con l'intenzione di mantenere l'appartamento. Ci sono soldati e militari che hanno davvero bisogno di un alloggio e non è il caso di Elisabetta Trenta e del marito. Questa situazione è inaccettabile anche per il lavoro che i nostri parlamentari e attivisti portano avanti da anni in tema di Difesa". "Luca Frusone, nostro portavoce in commissione Difesa -prosegue M5S- ha presentato proprio in questi giorni una risoluzione che chiede la riorganizzazione degli alloggi militari. Quella degli alloggi militari è una questione di cui ci siamo occupati, perché spesso prevalgono amicizie e clientelismi, a danno dei soldati che, appunto, hanno davvero bisogno. Non sono concessi sconti. Questa è una guerra a una mentalità molto radicata nel nostro Paese. O la trasformiamo noi, o non c'è nessuno che lo farà al posto nostro".</p>
      <related>
        <h4>Articoli Correlati</h4>
        <a href="https://www.iltempo.it/politica/2019/11/17/news/casa-ministro-difesa-elisabetta-trenta-imbarazzo-m5s-alloggio-marito-maggiore-claudio-passarelli-esercito-1241563/"/>
        <a href="https://www.iltempo.it/politica/2019/11/17/news/elisabetta-trenta-casa-alloggio-movimento-5stelle-marito-luigi-di-maio-scarica-aex-ministra-difesa-1241719/"/>
        <a href="https://www.iltempo.it/politica/2019/11/18/news/elisabetta-trenta-scandalo-casa-roma-ex-ministra-difesa-scaricata-m5s-di-maio-grillini-1241753/"/>
        <a href="https://www.iltempo.it/politica/2019/11/19/news/trenta-ministro-difesa-marito-appartamento-affitto-1242287/"/>
      </related>
    </article>
  </body>
</html>