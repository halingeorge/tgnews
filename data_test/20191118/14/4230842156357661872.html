<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191118-sprava-vab-banku-kudy-pishov-kredyt-nbu-i-chy-vdaryt-skandal-po-kursu-gryvni/"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T14:12:39+00:00"/>
    <meta property="og:title" content="Справа VAB Банку: куди пішов кредит НБУ і чи вдарить скандал по курсу гривні"/>
    <meta property="og:description" content="Колишнього власника VAB Банку Олега Бахматюка та екс першого заступника голови Нацбанку Олександра Писарука підозрюють у заволодінні більш ніж мільярдом гривень восени 2014 року."/>
  </head>
  <body>
    <article>
      <h1>Справа VAB Банку: куди пішов кредит НБУ і чи вдарить скандал по курсу гривні</h1>
      <address>
        <time datetime="2019-11-18T14:12:39+00:00">18 Nov 2019, 14:12</time>
      </address>
      <p>Колишнього власника VAB Банку Олега Бахматюка та екс першого заступника голови Нацбанку Олександра Писарука підозрюють у заволодінні більш ніж мільярдом гривень восени 2014 року.</p>
      <p>VAB Банк відчув негаразди, звернувся по допомогу до держави, Нацбанк виділив 1,2 млрд грн., невдовзі після цього банк – банкротує. Держава вводить туди тимчасову адміністрацію та оголошує неплатоспроможним, а мільярдні гроші зникли.</p>
      <p>Отримав у жовтні 2014 року банк гроші під особисті гарантії Бахматюка і заставу нерухомості. Але її, за результатами розслідування НАБУ, було значно завищено. <b>І куратор від Нацбанку, начебто, про це знав.</b></p>
      <p>Віталій Шабунін називає це класичною схемою розкрадання коштів. За результатами матеріалів НАБУ отриманий VAB Банком мільярд пішов не на порятунок  фінустанови, а був виведений на рахунки Кіпрського офшору, пов’язаного з Бахматюком. І перерахований підприємствам близьким до аграрного бізнесмена.</p>
      <blockquote>За висновками НАБУ Бахматюк вступив у змову із співробітниками Нацбанку. У тому числі, з першим заступником голови Олександром Писаруком.</blockquote>
      <p>Утім, рішення про надання кредиту ухвалювалося не одноосібно, а колегіально правлінням НБУ. Цього тижня Писаруку, який зараз є головою Райфайзенбанку Аваль, вручили підозру і вже відбулося слухання у суді.  Захищати його прийшло ледь не усе керівництво НБУ і заявило про готовність взяти банкіра на поруки. В Нацбанку кажуть, що якраз Писарук зробив жорсткішими умови отримання кредиту фінустановами і почав чистку схематозу.</p>
      <p><b>Читайте:</b> <a href="https://fakty.com.ua/ua/ukraine/20191113-sprava-vab-banku-sud-vzyav-pid-domashnij-aresht-chlena-rady-nbu/">Справа VAB Банку: суд взяв під домашній арешт члена ради НБУ</a></p>
      <p>З рештою суд вирішив не затримувати Писарука і відпустив його під заставу у 5 млн грн.</p>
      <p>Тодішня голова НБУ Валерія Гонтарева в інтерв’ю Фактам тижня назвала атаку на гравців її команди в Нацбанку абсурдними. І звинуватила бізнесмена Бахматюка.</p>
      <p>Але у слідчих і експертів виникає запитання, навіщо Нацбанк видав величезні кошти банку, процедуру ліквідації якого розпочав вже фактично за місяць.</p>
      <blockquote>Водночас, чому по судах ходять переважно екс-працівники НБУ?</blockquote>
      <p>Виявляється, власник, голова і заступник VAB Банку давно перебувають за кордоном? Підозри їм вручили заочно.</p>
      <p>Олег Бахматюк – йому належить один з найбільших агрохолдингів України, до якого входили два банки – VAB та Фінініціативи. Після їх краху, державі довелося витратити понад 10 млрд грн. на повернення депозитів клієнтам.</p>
      <p>Цього тижня Бахматюк був помічений у Швейцарії. Збирався повернутися в Україну, але після вручення підозри подумає. Пропонував поетапно повернути Нацбанку вісім з половиною млрд.</p>
      <p>Розслідувачі вже не надто вірять у обіцянки різних фігурантів повернути гроші державі.</p>
      <figure>
        <iframe src="https://www.youtube.com/embed/Wr5GkEojIo4" width="560" height="315" data-service="Youtube" scrolling="no"/>
      </figure>
      <p>З іншого боку такі гучні справи банкірів роблять проблематичним повернення хоча б частини коштів. А їх було роздано банкам під виглядом рефінансування у 14 році фінансової скрути, коли  рекордно падала гривня – неймовірні суми.</p>
      <p>Сума непогашених кредитів, виданих НБУ банкам <b>під виглядом рефінансування, становить понад 45 млрд гривень.</b> Начебто, Київ пообіцяв МВФ зробити все можливе, аби їх повернути. Координатор експертної платформи НБУ Андрій Блинов каже – це може вплинути навіть на зниження ставок по нинішніх кредитах, а вони надзвичайно високі.</p>
      <p>Факти ICTV раніше писали про те, що <a href="https://fakty.com.ua/ua/ukraine/20191113-nabu-zaochno-povidomylo-pro-pidozru-shhe-dvom-osobam-u-spravi-vab-banku/">НАБУ заочно повідомило про підозру</a> ще двом особам у справі VAB Банку.</p>
    </article>
  </body>
</html>