<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zabransky-navrat-na-lavicku-nebere-jen-jako-provizorni-reseni/1822339?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T14:00:00+00:00"/>
    <meta property="og:title" content="Zábranský návrat na lavičku nebere jen jako provizorní řešení"/>
    <meta property="og:description" content="Brno - Když v létě dával Libor Zábranský jako majitel hokejové Komety Brno smlouvu trenérovi Petru Fialovi, předpokládal, že bude platit dva roky. V neděli ale osmapadesátiletý kouč po páté porážce za sebou sám odstoupil a Zábranský se po sedmi měsících vrátil na lavičku. Vyloučil, že by šlo o provizorní řešení. Tento stav podle něj bude platit pro zbytek sezony i v celé příští. Jiná varianta obsazení trenérské funkce v Kometě prý nebyla na stole."/>
  </head>
  <body>
    <article>
      <h1>Zábranský návrat na lavičku nebere jen jako provizorní řešení</h1>
      <address><time datetime="2019-11-18T14:00:00+00:00">18 Nov 2019, 14:00</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Když v létě dával Libor Zábranský jako majitel hokejové Komety Brno smlouvu trenérovi Petru Fialovi, předpokládal, že bude platit dva roky. V neděli ale osmapadesátiletý kouč po páté porážce za sebou sám odstoupil a Zábranský se po sedmi měsících vrátil na lavičku. Vyloučil, že by šlo o provizorní řešení. Tento stav podle něj bude platit pro zbytek sezony i v celé příští. Jiná varianta obsazení trenérské funkce v Kometě prý nebyla na stole.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"Po neděli to bylo celé hektické. Nikdo nepočítal s tím, že Petr odstoupí. Ale ten zápas (domácí porážka 2:7 s Karlovými Vary) byl katastrofální a on zareagoval tak, jak zareagoval," řekl Zábranský na dnešním setkání s novináři.</p>
      <p>Brzy šestačtyřicetiletý staronový kouč měl pár hodin na rozmyšlenou, jak poskládat realizační tým. "Beru na střídačku Jirku Horáčka, což je náš odchovanec a jako trenér má obrovský potenciál. Teď může sbírat další zkušenosti," řekl o dosavadním videokouči. Dalším asistentem zůstal Kamil Pokorný.</p>
      <p>Video: Na lavičku hokejové Komety se vrací Libor Zábranský</p>
      <figure>
        <video src="https://i3.cn.cz/video/1574075115__zabransky.mp4"/>
      </figure>
      <p>18.11.2019, 12:00, autor: ČTK/Václav Šálek, zdroj: ČTK</p>
      <p>Zábranský pobýval v minulých dnech na stáži v Kanadě, takže přímo nesledoval ještě před reprezentační přestávkou například zápas na Spartě, kde Kometa v závěru zkolabovala a přes tříbrankové vedení z poloviny třetí třetiny duel ztratila. Z posledních pěti utkání vybojovali Brňané jen bod a klesli z prvního až na sedmé místo v tabulce.  </p>
      <p>"Nemůžu říct, že za všechno můžou trenéři, to bychom byli nekorektní. Je tady řada zkušených hráčů. Měl jsem s nimi pohovory, každý si to musí probrat v hlavě sám. Pokud vám tito hráči budou ztrácet puky na modré a dělat další kiksy, tak s tím trenér nic neudělá," vysledoval Zábranský.</p>
      <p>Hráčům nyní "slibuje" výrazné navýšení tréninkových dávek. "Čekám od hráčů, že když oblečou dres Komety, tak do toho dají všechno. Jestli budou změny v kádru, tak o tom rozhodnu sám, až to vyhodnotím," řekl Zábranský. V prosinci by se z Ameriky měl vrátit Peter Mueller, Martina Erata čeká ještě další vyšetření a podle toho se pak rozhodne, jestli se připojí k týmu.</p>
      <p>Letos na podzim oslavil Zábranský patnáct let svého působení v Kometě. "Je to pořád fenomén a baví mě pracovat pro Kometu. Teď jsem smutný, že se nám nedaří na ledě, lidi jsou naštvaní, sponzoři nespokojení. Musím to řešit," vysvětlil, proč se vrátil na lavičku.</p>
      <p>Radost má ale z toho, že zase o kousek pokročilo řešení stavby multifunkční haly v areálu BVV. "Proběhlo výběrové řízení na projektanty, tuším, že by tento týden měla být podepsána smlouva," uvedl Zábranský.</p>
      <p>Zábranský, který za týden oslaví 46. narozeniny, předtím vedl Kometu od února 2016, kdy mužstvo převzal po Aloisi Hadamczikovi. V následujících dvou sezonách dovedl brněnský celek ke dvěma titulům, letos na jaře se po vyřazení v semifinále s Libercem vrátil na pozici generálního manažera a jako svého nástupce si v létě vybral Petra Fialu. V extralize Zábranský odkoučoval 242 utkání.</p>
      <p>Fiala vedl Kometu v 19 zápasech, z nichž devět vyhrál a získal 33 bodů. Po čtvrtině základní části Brno dokonce vedlo extraligu, po sérii pěti porážek se ale propadlo na současné sedmé místo.</p>
      <p>"Tým potřebuje nový impulz, tak bude lepší, aby to vedl někdo jiný a Kometa nespadla tam, kam nepatří," řekl Fiala. Jeho odchod byl třetí trenérskou změnou na extraligové scéně v této sezoně.</p>
    </article>
  </body>
</html>