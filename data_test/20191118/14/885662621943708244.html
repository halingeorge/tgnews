<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/diethni/125513/poia-einai-i-symfonia-metaxy-yahoo-japan-me-line"/>
    <meta property="og:site_name" content="Insider"/>
    <meta property="article:published_time" content="2019-11-18T14:00:00+00:00"/>
    <meta property="og:title" content="Συγχώνευση «μαμούθ» Yahoo Japan με Line"/>
    <meta property="og:description" content="Οι αναλυτές εκτιμούν πως η συγχώνευση αυτή θα βοηθήσει και τις δύο πλευρές να ανταγωνιστούν, από θέση ισχύος, τους άλλους «γίγαντες» της χώρας στον τομέα τους."/>
  </head>
  <body>
    <article>
      <h1>Συγχώνευση «μαμούθ» Yahoo Japan με Line</h1>
      <h2>Οι αναλυτές εκτιμούν πως η συγχώνευση αυτή θα βοηθήσει και τις δύο πλευρές να ανταγωνιστούν, από θέση ισχύος, τους άλλους «γίγαντες» της χώρας στον τομέα τους.</h2>
      <address>
        <time datetime="2019-11-18T14:00:00+00:00">18 Nov 2019, 14:00</time>
      </address>
      <p>Στα σκαριά βρίσκεται μία συγχώνευση «μαμούθ» μεταξύ της <b>Yahoo Japan </b>και της <b>Line,</b> η οποία αν υλοποιηθεί, θα φέρει σε θέση ισχύος τόσο τις δύο εταιρείες, όσο και την Softbank.</p>
      <p>Σύμφωνα με σχετικό <a href="https://www.bbc.com/news/business-50455801">δημοσίευμα στο BBC</a>, η <b>Yahoo Japan </b>είναι η μεγαλύτερη μηχανή αναζήτησης στη χώρα, ενώ παράλληλα διαθέτει θυγατρικές εταιρείες στον τομέα του ηλεκτρονικού εμπορίου και στον τομέα της online τραπεζικής.</p>
      <p>Από την άλλη η <b>Line</b> είναι η κυρίαρχη εφαρμογή ανταλλαγής μηνυμάτων στην Ιαπωνία και παράλληλα είναι εξαιρετικά δημοφιλής στην νοτιοανατολική Ασία και την Ταϊβάν.</p>
      <p>Οι αναλυτές εκτιμούν πως η συγχώνευση αυτή θα βοηθήσει και τις δύο πλευρές να ανταγωνιστούν, από θέση ισχύος, τους άλλους «γίγαντες» της χώρας στον τομέα τους.</p>
      <p>«Η συγχώνευση αυτή θα προκαλέσει πονοκέφαλο και θα είναι απειλή» για τις ανταγωνιστικές εταιρείες, όπως η NTT Docomo και η Rakuten, τονίζει ο Seijiro Takeshita, από το πανεπιστήμιο της Shizuoka.</p>
      <p>
        <b>Yahoo Japan: Κυρίαρχη στην Ιαπωνία</b>
      </p>
      <p>Μπορεί η Google να είναι η κυρίαρχη μηχανή αναζήτησης στην Ευρώπη και τις ΗΠΑ, όμως στην Ιαπωνία, η Yahoo βρίσκεται στην πρώτη θέση των προτιμήσεων, με περισσότερους από 50 εκατ. χρήστες κάθε μήνα.</p>
      <p>Να θυμίσουμε πως η Yahoo Japan δεν έχει σχέση με την αμερικανική Yahoo, η οποία πούλησε το μερίδιο της το 2018.</p>
      <p>
        <b>Line: Το νέο τεχνολογικό «στοίχημα» της Softbank</b>
      </p>
      <p>Η Line η οποία ανήκει στη νοτιοκορεάτικη Naver, έχει σχεδόν 80 εκατ. χρήστες στην Ιαπωνία και ένα αντίστοιχο αριθμό χρηστών στη νοτιοανατολική Ασία και την Ταϊβάν.</p>
      <p>Φαίνεται πως η δημοφιλής εφαρμογή ανταλλαγής μηνυμάτων είναι το νέο «στοίχημα» της Softbank, η οποία το τελευταίο διάστημα έχει επενδύσει πολλά δισεκατομμύρια σε κορυφαίες ασιατικές <b>τεχνολογικές εταιρείες.</b></p>
      <p>Παράλληλα, η συγχώνευση αυτή θα μπορούσε να κάνει τη Softbank κυρίαρχο παίκτη στην αγορά πληρωμών στην Ιαπωνία.</p>
      <p>Αυτή τη στιγμή η Softbank έχει ήδη το δικό της σύστημα πληρωμών, το <b>PayPay</b>, όμως μετά τη συγχώνευση θα έχει και την εφαρμογή <b>Linepay,</b> η οποία χρησιμοποιείται από πολλούς ανταγωνιστές της.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/diethni/aytokinito/125516/pos-mporeis-na-apoktiseis-mia-lamborghini-me-molis-40000-dolaria"/>
        <a href="https://www.insider.gr/epiheiriseis/diethni/125511/ypopsifios-agorastis-ton-seattle-seahawks-einai-o-tzef-mpezos"/>
        <a href="https://www.insider.gr/epiheiriseis/diethni/125506/i-emirates-pariggeile-50-aeroskafi-airbus-synolikis-axias-16-dis"/>
      </related>
    </article>
  </body>
</html>