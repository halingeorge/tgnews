<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-from-july-2020-all-state-universities-of-uttar-pradesh-have-uniform-curriculum-2856383.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T14:56:39+00:00"/>
    <meta property="og:title" content="उत्तर प्रदेश: जुलाई 2020 से सभी राज्य विश्वविद्यालयों में लागू हो जाएगा एक समान पाठ्यक्रम"/>
    <meta property="og:description" content="सभी राज्य विश्वविद्यालयों में एक समान स्नातक का पाठ्यक्रम तैयार होने के बाद शासन द्वारा तय कमिटी की अंतिम बैठक में नए पाठ्यक्रम लागू किए जाने को मंजूरी दे दी। बैठक में कमिटी ने सभी 15 राज्य..."/>
  </head>
  <body>
    <article>
      <h1>उत्तर प्रदेश: जुलाई 2020 से सभी राज्य विश्वविद्यालयों में लागू हो जाएगा एक समान पाठ्यक्रम</h1>
      <address><time datetime="2019-11-18T14:56:39+00:00">18 Nov 2019, 14:56</time> by <a rel="author">वरिष्ठ संवाददाता।,गोरखपुर।</a></address>
      <p>सभी राज्य विश्वविद्यालयों में एक समान स्नातक का पाठ्यक्रम तैयार होने के बाद शासन द्वारा तय कमिटी की अंतिम बैठक में नए पाठ्यक्रम लागू किए जाने को मंजूरी दे दी। बैठक में कमिटी ने सभी 15 राज्य विश्वविद्यालयों के प्रतिनिधियों से बात कर सहमति ले ली है। अब यह कोर्स विश्वविद्यालयों में लागू किए होने के लिए तैयार है। दो दिन में उच्च शिक्षा विभाग को इसे भेज दिया जाएगा। कमिटी के अध्यक्ष सिद्धार्थ विवि के कुलपति प्रो. सुरेन्द्र दुबे ने बताया कि नया कोर्स भेजने के साथ उच्च शिक्षा विभाग से अपेक्षा की जाएगी कि वह इसे जल्द सभी राज्य विश्वविद्यालयों को भेज दें ताकि विवि स्तर पर बनी स्थानीय कमिटियों से मंजूर कराने के बाद सत्र 2020-21 से इसे अनिवार्य रूप से लागू कर दिया जाए। </p>
      <p>लोकतांत्रिक प्रक्रिया से गुजरकर अंतिम निर्णय तक पहुंचने में कमिटी को 21 महीने लग गए। जनवरी 2018 में शासन ने समान पाठ्यक्रम लागू करने के लिए पांच सदस्यीय कमिटी गठित की थी। प्रो. सुरेन्द्र दुबे की अध्यक्षता में इस कमिटी का सचिव उच्च शिक्षा विभाग के अपर सचिव आरके चतुर्वेदी को बनाया गया था, जबकि सदस्य के रूप में आगरा विश्वविद्यालय के कुलपति प्रो. अरविंद दीक्षित, रुहेलखंड विवि बरेली के कुलपति प्रो. अनिल शुक्ल व लविवि के प्रति कुलपति प्रो. यूएन द्विवेदी शामिल थे। प्रो. दुबे ने बताया कि पाठ्यक्रम तैयार करने में लोकतांत्रिक प्रक्रिया का पालन किया गया। सभी विवि को किसी ने किसी रूप में इससे जोड़ा गया। आवासीय विश्वविद्यालयों का पूरा सहयोग लिया गया।</p>
      <h3>Read Also: <a href="https://beta.livehindustan.com/career/story-49568-constable-recruitment-results-will-not-be-released-today-know-when-it-will-be-released-2856089.html">49568 कांस्टेबल भर्ती: आज नहीं जारी होगा सिपाही भर्ती का रिजल्ट, जानें परिणाम की अगली तारीख</a></h3>
      <p><b>कला और विधि स्नातक को कोर्स डीडीयू ने तैयार किया</b><br/>कला संकाय के 9 विषयों का पाठ्यक्रम डीडीयू ने तैयार किया। इसके अलावा डीडीयू ने विधि स्नातक का भी कोर्स तैयार किया। विज्ञान संकाय के अधिकतर पाठ्यक्रम लविवि ने तैयार किया है। भीमराव अंबेडकर विवि आगरा ने कृषि व गृह विज्ञान का पाठ्यक्रम तैयार किया। शिक्षा शास्त्र का पाठ्यक्रम बरेली विवि, रक्षा अध्ययन का रज्जू भैया राज्य विवि प्रयागराज, प्राचीन इतिहास व राजनीति विज्ञान का मेरठ विवि तथा भौतिकी का कोर्स पूर्वांचल विवि व लविवि ने संयुक्त रूप से तैयार किया। अंतिम बैठक से पहले 7 नवंबर को लविवि में विज्ञान संकाय के सभी विभागाध्यक्षों के साथ कमेटी की बैठक हुई। जिसमें सभी कोर्स चेक करने के बाद तय हुआ कि अब इसे लागू करने के लिए अंतिम बैठक 18 नवंबर को डीडीयू में की जाएगी। </p>
      <p>बैठक में कमिटी के सदस्यों ने सभी विवि से वार्ता की और सहमति के बाद इसे लागू करने के लिए उच्च शिक्षा विभाग को भेजने पर सहमति बनी। प्रो. दुबे ने बताया कि नया कोर्स पूरी तरह से अपडेट है और कौशल विकास को ध्यान में रखकर इसे रोजगार परक बनाया गया है। नया पाठ्यक्रम में पूरी तरह से स्टूडेंट फ्रेंडली और व्यावहारिक हैं। हिन्दी के छात्र को सरकारी या व्यक्तिगत नोट तैयार करना, पत्र लिखना, रिपोर्टिंग आदि भी सीखना होगा। इसी तरह विज्ञान से स्नातक छात्र भी रोजगार लायक हो जाएगा। बैठक में डीडीयू के कुलपति प्रो. वीके सिंह, प्रो. राजवंत राव व प्रो. एसके दीक्षित भी मौजूद रहे।</p>
      <p><b>70 फीसदी कोर्स कॉमन, 30 फीसदी ऑप्शनल</b><br/>प्रो. दुबे ने बताया कि 70 फीसदी कोर्स सभी विवि के लिए कॉमन रखना अनिवार्य है। 30 फीसदी कोर्स स्थानीय विशिष्टताओं व जरूरतों को देखते हुए बदलने की छूट है। कोई विवि चाहे तो सौ फीसदी कोर्स अपने औपचारिकताएं पूरी कर लागू कर सकता है। लविवि ने शत प्रतिशत नया कोर्स लागू करने का निर्णय लिया है। </p>
      <p><b>हर विषय के कोर्स में चार यूनिट</b><br/>कमिटी ने ऐसा कोर्स तैयार किया है जिससे विषय से संबंधित सब कुछ समाहित हो जाए। हर विषय में चार यूनिट बनाए गए हैं। हर यूनिट पढ़ना अनिवार्य होगा। कोशिश की गई है कि पढ़ने वाले विद्यार्थी को विषय का पूरा ज्ञान हो जाए। अब पहले जैसे केवल कुछ पाठ पढ़ने से काम चलने वाला नहीं है।  </p>
      <p><b>लिखित परीक्षा पर 80 फीसदी अंक</b><br/>स्नातक कोर्स के नये प्रारूप के अनुसार हर विषय में लिखित परीक्षा अब 80 फीसदी अंकों की होगी। बीस फीसदी अंक आंतरिक मूल्यांकन पर आधारित होंगे। इसी प्रारूप के अनुसार सभी विषयों का कोर्स तैयार किया गया है।</p>
      <p>
        <b>Read Also: <a href="https://beta.livehindustan.com/national/story-now-you-will-not-have-to-wander-from-one-atm-to-other-for-withdraw-money-know-why-2853684.html">अब आपको पैसे निकालने के लिए एक से दूसरी ATM पर नहीं होगा भटकना, जानें क्यों</a></b>
      </p>
      <p><b>कोर्स के बीच ट्रांसफर ले सकेंगे विद्यार्थी</b><br/>समान पाठ्यक्रम लागू किए जाने के बाद राज्य विवि के विद्यार्थी यदि स्नातक भाग एक के बाद विषम परिस्थतियों के दूसरे विवि में स्थानांतरित होना चाहते हैं तो इसमें आसानी होगी। राज्य विश्वविद्यालयों में यह व्यवस्था पहले से लागू है मगर जब विद्यार्थी दूसरे विवि प्रवेश के लिए पहुंचता था तो उसे पुराने विवि से इस दावे का साक्ष्य मांगा जाता था कि पुराने विवि में 70 फीसदी कोर्स यहां जैसे ही हैं। इस चक्कर में उसको इतनी भाग दौड़ करनी पड़ती थी कि पूरा सत्र बीत जाता था। नया कॉमन कोर्स लागू होने के बाद इसकी जरूरत नहीं पड़ेगी।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
      <p> <br/> </p>
    </article>
  </body>
</html>