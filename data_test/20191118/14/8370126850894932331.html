<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/yurttan-haberler/134878/mansur-yavas-ile-200-gun-kitapcigi-butce-3878-milyon-tl-fazla-verdi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-18T14:51:00+00:00"/>
    <meta property="og:title" content="'Mansur Yavaş ile 200 Gün' kitapçığı: Bütçe 387.8 milyon TL fazla verdi"/>
    <meta property="og:description" content="Ankara Büyükşehir Belediyesi, “Halkımıza hesap veriyoruz” sloganı ile “Mansur Yavaş ile 200 Gün” isimli kitapçık hazırladı."/>
  </head>
  <body>
    <article>
      <h1>'Mansur Yavaş ile 200 Gün' kitapçığı: Bütçe 387.8 milyon TL fazla verdi</h1>
      <h2>Ankara Büyükşehir Belediyesi, “Halkımıza hesap veriyoruz” sloganı ile “Mansur Yavaş ile 200 Gün” isimli kitapçık hazırladı.</h2>
      <address>
        <time datetime="2019-11-18T14:51:00+00:00">18 Nov 2019, 14:51</time>
      </address>
      <p>Ankara Büyükşehir Belediyesi, “<b>Halkımıza hesap veriyoruz</b>” sloganı ile “<b>Mansur Yavaş ile 200 Gün</b>” isimli kitapçık hazırladı. Kitapçıkta yer alan bilgilere göre, “İsrafla mücadele” kapsamında yapılan çalışmalar sonucunda bütçe, yedi ayda <b>387.8 milyon TL</b> fazla verdi.</p>
      <p>Ankara Büyükşehir Belediyesi, “Şeffaflık İlkesi” gereği, “Mansur Yavaş ile 200 Gün” adlı kitapçık hazırladı. Kitapçıkta, Yavaş’ın göreve başladığı 8 Nisan’dan bugüne belediyede yaptığı faaliyetlere yer verildi.</p>
      <p>Kitapçığın, STK’ler, meslek odaları ile paylaşılacağı belirtildi. Belediye yetkilileri, belediye faaliyetlerini içeren kitapçığın belediye otobüsleri ve metro istasyonlarında yurttaşlarla da paylaşılacağını bildirdi.</p>
      <h3>BÜTÇE FAZLA VERDİ</h3>
      <p>
        <b>
          <i>Kitapçık, “Halkımıza hesap veriyoruz” sloganı ile hazırlandı. Kitapçıkta, belediyenin mali durumuna ilişkin paylaşılan bazı bilgiler şöyle:</i>
        </b>
      </p>
      <p>&gt;&gt; Kısa vadeli 3 milyar 484 milyon 489 bin 406 TL borç devir alan Başkan Yavaş, tasarruf politikaları sonucunda 200 günde kısa vadeli borçların 305 milyon 821 bin 757 TL’lik kısmını ödedi.</p>
      <p>&gt;&gt; Belediye alacaklarının takip ve tahsilatı hızlandırılarak toplam 37 milyon TL belediye hesaplarına dahil edildi.</p>
      <p>&gt;&gt; Büyükşehir bütçesi, 8 Nisan-25 Ekim tarihleri arasında israfla yapılan mücadele sonucu 387 milyon 821 bin 378 TL fazla verdi.</p>
      <p>Kitapçıkta, Ankara Büyükşehir Belediye Başkanı Mansur Yavaş’ın önsözü de yer aldı.</p>
      <p>
        <i>
          <b>İkinci 100 günlük süreçte de sosyal belediyecilik anlayışını sürdürdüklerini belirten Başkan Yavaş, şu ifadeleri kullandı:</b>
        </i>
      </p>
      <p>“İhalelerin sosyal medya üzerinden canlı yayınlanması ile şeffaf belediyeciliğin Türkiye’deki ilk örneği olan uygulamamızı başka il ve ilçeler de hayata geçirmeye başladı. ‘Belediyecilik’ ile ‘yolsuzluk’ kelimelerinin yan yana gelmemesine öncülük edeceğiz. Belli aralıklarla yayınlayacağımız raporlarla halkımıza hesap vermeye devam edeceğiz.”</p>
      <p>
        <b>Kitapçığın tamamı için: <a href="https://www.ankara.bel.tr/%20bulten/200gun/">https://www.ankara.bel.tr/ bulten/200gun/</a></b>
      </p>
    </article>
  </body>
</html>