<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/12-rabotnici-v-nelegalnata-fabrika-za-cigari-v-plovdivsko-s-prisadi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T14:44:00+00:00"/>
    <meta property="og:title" content="Споразумения и малки присъди за нелегалната фабрика за цигари в Пловдивско"/>
    <meta property="og:description" content="Предстои бъде изготвен обвинителен акт и за организаторите на производството"/>
  </head>
  <body>
    <article>
      <h1>Споразумения и малки присъди за нелегалната фабрика за цигари в Пловдивско</h1>
      <h2>Предстои бъде изготвен обвинителен акт и за организаторите на производството</h2>
      <address><time datetime="2019-11-18T14:44:00+00:00">18 Nov 2019, 14:44</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Специализираният наказателен съд е наложил наказания на 12 от работниците в разкритата през юли 2019 г. нелегална фабрика за цигари в пловдивското село Труд, съобщиха от пресцентъра на Апелативна специализирана прокуратура. Присъдите са постановени, след като съдът одобри сключените от тях споразумения с прокуратурата.</p>
      <p>Четирима от обвинените по делото българи, които се признаха за виновни, са получили ефективни присъди, съответно на 1 година, 1 година и 2 месеца, а двама - по 1 година и 3 месеца „Лишаване от свобода“ при първоначален общ режим. Те са заемали най-ниските нива в йерархията на престъпната група – пазач, доставчик на храна за работниците, както и техническа поддръжка на помещенията, съобщиха от спецпрокуратурата.</p>
      <p>Осемте наети в производството чужденци – седем украинци и един молдовец, също са се признали за виновни и са се споразумели за условни наказания от 3 години „Лишаване от свобода“ с 5-годишен изпитателен срок, както и лишаване от права.</p>
      <p>Разследването срещу тримата основни участници в групата, организирали нелегалното производство, продължава. Срещу тях предстои бъде изготвен обвинителен акт и внесен в Специализирания наказателен съд.</p>
      <p>Нелегалното производство бе разбито през юли 2019 г. Според разследващите фабриката е ощетявала хазната с около 15 милиона лева всеки месец. </p>
    </article>
  </body>
</html>