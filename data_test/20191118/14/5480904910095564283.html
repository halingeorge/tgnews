<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-otevrel-kauzu-napadeni-deti-v-lipniku-manzele-vinu-odmitli/1822464?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T14:13:00+00:00"/>
    <meta property="og:title" content="Soud otevřel kauzu napadení dětí v Lipníku, manželé vinu odmítli"/>
    <meta property="og:description" content="Přerov - Přerovský soud otevřel případ letošního napadení skupiny romských dětí v zámeckém parku v Lipníku nad Bečvou na Přerovsku. Podle obžaloby mají útok na svědomí Stanislav a Petra Pumprlovi z Přerova, obžalovaní jsou z výtržnictví, ublížení na zdraví a hanobení národa, rasy, etnické nebo jiné skupiny osob. Podle obžaloby slovně a fyzicky napadli sedm dětí, tři musely být ošetřeny v nemocnici. Manželé to odmítli. Uvedli, že do kontaktu s dětmi se dostali při řešení problému, nikomu ale prý neublížili. Případ soud odročil na neurčito."/>
  </head>
  <body>
    <article>
      <h1>Soud otevřel kauzu napadení dětí v Lipníku, manželé vinu odmítli</h1>
      <address><time datetime="2019-11-18T14:13:00+00:00">18 Nov 2019, 14:13</time> by <a rel="author" href="http://www.ctk.cz/" target="_blank">ČTK</a></address>
      <p>Přerov - Přerovský soud otevřel případ letošního napadení skupiny romských dětí v zámeckém parku v Lipníku nad Bečvou na Přerovsku. Podle obžaloby mají útok na svědomí Stanislav a Petra Pumprlovi z Přerova, obžalovaní jsou z výtržnictví, ublížení na zdraví a hanobení národa, rasy, etnické nebo jiné skupiny osob. Podle obžaloby slovně a fyzicky napadli sedm dětí, tři musely být ošetřeny v nemocnici. Manželé to odmítli. Uvedli, že do kontaktu s dětmi se dostali při řešení problému, nikomu ale prý neublížili. Případ soud odročil na neurčito.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574079877_P201911180484901.jpg"/>
        </figure>
        <figure>
          <img src="https://i3.cn.cz/6/1574080498_P201911180495301.jpg"/>
        </figure>
        <figure>
          <img src="https://i3.cn.cz/6/1574080577_P201911180496601.jpg"/>
        </figure>
      </slideshow>
      <p>Případ se stal 7. dubna. Podle obžaloby pár napadl sedm dětí. "Oslovovali je jako černé huby a uráželi je dalšími výrazy," uvedl státní zástupce Ivo Krobot. Podle obžaloby následovaly rány pěstmi do obličeje a facky. V několika případech údajně útočníci pěstmi srazili děti na zem a kopali do nich. "Obžalovaná ležícího chlapce nadzvedla, hodila na zem a kopala do něj," uvedl žalobce. Stejně prý postupoval i její muž, oběma za to nyní hrozí až pět let vězení.</p>
      <p>Tři z napadených dětí potřebovaly podle žalobce ošetření v nemocnici, podle lékařských zpráv utrpěly podvrtnutí krční páteře i povrchová poranění, lehký otřes mozku a zhmožděniny. Další dvě děti lékaře nevyhledaly, doplnil žalobce. "Bylo shromážděno nepřeberné množství důkazních prostředků, zejména výpovědi osob přítomných na místě, které popsaly, co se seběhlo," dodal žalobce. Soud chce přizvat znalce, který posoudí zranění dětí.</p>
      <p>Obžalovaní manželé z Přerova útok popřeli. Muž se hájil, že vyrůstal mezi Romy a nikdy s nimi problém neměl. Čtrnáctiletá dcera jim prý ale oznámila, že ji v Lipníku nad Bečvou, kam jezdila za kamarády, opět napadly romské děti. "Nasedli jsme do auta a zajeli jsme na zámecké nádvoří. Byla tam skupina dětí. Přistoupil jsem k nim, abych se zeptal, co je příčinou," uvedl muž. Než prý stačil něco říct, začala mu skupinka nadávat. "Jediný fyzický kontakt s dětmi bylo to, že jednoho jsem odstrčil a jednomu dal facku. Netuším, kde se mohli zranit," uvedl Pumprla s tím, že skupinka se pak rozprchla.</p>
      <p>Vinu popřela i jeho manželka. Poukázala na to, že adoptovali chlapce s romskými kořeny. "Chtěli jsme jen vědět, proč k urážení dochází, nikomu jsme neublížili. Manžel dal jednomu facku a odstrčil kluka, to bylo všechno," doplnila žena. I ona uvedla, že je děti při příchodu do zámeckého parku častovaly sprostými výrazy.</p>
      <p>Děti, které byly podle obžaloby napadeny, se dnešního líčení neúčastnily. Soudce četl jejich výpovědi zaznamenané policií, na kterých obžaloba stojí. Tvrdily v nich, že na dceru obžalovaných pouze "vybafly", poté na ně zaútočil agresivní muž s ženou. Prostřednictvím svého zmocněnce požadují poškození na bolestném a na nemajetkové újmě po páru dohromady zhruba 300.000 korun. Incident vyvolal tehdy v Lipníku nad Bečvou napětí.</p>
    </article>
  </body>
</html>