<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140062-znizhennya_pensiynogo_viku_suddiv_e_posyagannyam_na_ih_nezal.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-18T14:00:00+00:00"/>
    <meta property="og:title" content="Зниження пенсійного віку суддів є посяганням на їх незалежність — Суд ЄС"/>
    <meta property="og:description" content="З набранням чинності Угодою про асоціацію між Україною та Європейським Союзом набувають актуальності рішення Суду ЄС. Останній визнав умови виходу на пенсію для прокурорів і суддів у Польщі дискримінаційними."/>
  </head>
  <body>
    <article>
      <h1>Зниження пенсійного віку суддів є посяганням на їх незалежність — Суд ЄС</h1>
      <h2>Зниження пенсійного віку служителів Феміди є посяганням на їх незалежність</h2>
      <address><time datetime="2019-11-18T14:00:00+00:00">18 Nov 2019, 14:00</time> by <a rel="author">Олександр ДРОЗДОВ, член Комісії з питань правової реформи при Президентові України</a></address>
      <p>
        <i>
          <b>З набранням чинності Угодою про асоціацію між Україною та Європейським Союзом набувають актуальності рішення Суду ЄС. Останній визнав умови виходу на пенсію для прокурорів і суддів у Польщі дискримінаційними. У Люксембурзі також пояснили, чому не можна знижувати їхній пенсійний вік.</b>
        </i>
      </p>
      <p>
        <b>Прив’язка до статі</b>
      </p>
      <p>Суд справедливості в рішенні від 5.11.2019 встановив, що Варшава не виконала своїх зобов’язань згідно із законодавством ЄС. Порушено ст.157 договору про функціонування Союзу, а також п.«а» ст.5 і п.«f» ст.9 (1) директиви №2006/54/ЕC Європейського парламенту та Ради ЄС, а також абз.2 п.1 ст.19 договору про ЄС щодо реалізації принципу рівних можливостей та рівного ставлення до чоловіків та жінок у питаннях зайнятості та професії.</p>
      <p>Позов проти держави-члена, яка не виконала своїх зобов’язань відповідно до законодавства ЄС, може подати комісія або інша держава-член. Якщо суд визнає, що відбулося невиконання зобов’язань, держава-порушниця повинна негайно виконати таке рішення.</p>
      <p>Суть порушень з боку Польщі полягала в установленні різного пенсійного віку для чоловіків і жінок, які були суддями чи прокурорами. Крім цього, влада знизила пенсійний вік для суддів загальних судів, надавши міністру юстиції право продовжувати строк їхніх повноважень.</p>
      <p>Законом запровадили зниження пенсійного віку для суддів загальних судів і прокурорів. Змінився й вік виходу на пенсію для суддів ВС: 60 років для жінок, та 65 — для чоловіків, тоді як раніше ті й інші йшли у відставку в 67 років.</p>
      <p>
        <b>Дискримінація не по-європейськи</b>
      </p>
      <p>Суд ЄС звернув увагу на різницю, запроваджену цим законом щодо пенсійного віку для жінок і чоловіків. В акті встановлено, що пенсія за вислугу років, на яку мають право судді та прокурори, підпадає під дію ст.157 ДФЄС. Згідно з нею кожна держава-член повинна забезпечити принцип рівної оплати праці представників чоловічої та жіночої статі за однакову виконану роботу. Пенсійні питання також підпадають під дію положень директиви №2006/54/ЕC, присвяченої рівному соціальному забезпеченню.</p>
      <p>Уряд Польщі стверджував, що встановлені відмінності у віку жінок і чоловіків, в якому вони мають право на пенсію, є мірою позитивної дискримінації. Утім, суд визначив, що ці нововведення не компенсують недоліків кар’єри жінок — державних службовців, не допомагають їм у професійному житті та не сприяють розв’язанню проблем, з якими вони можуть зіткнутися в ході своєї кар’єри. Відповідно, у Люксембурзі дійшли висновку, що спірне законодавство порушує ст.157 ДФЄС та директиву №2006/54/ЕС.</p>
      <p>Суд також визначив, що надання міністру юстиції повноваження вирішувати, чи можуть судді продовжувати виконувати свої обов’язки після досягнення пенсійного віку, є необґрунтованим. Адже Феміда повинна здійснювати свої функції автономно й неупереджено. Тому не до кінця зрозумілим є те, чому саме міністр має вирішувати таке питання та як це виглядатиме на практиці. Адже в законі не зазначалося, що рішення урядовця потребує будь-якого обґрунтування та може бути оскаржене в судовому порядку.</p>
      <p>У конкретному випадку поєднання заходів, що знижують пенсійний вік суддів і надають міністрові право дозволяти жінкам-суддям ще 10 років, чоловікам-суддям — ще 5 років продовжувати виконувати свої обов’язки після досягнення пенсійного віку, не відповідає принципу непорушності. Це у свідомості людей створює розумні сумніви стосовно того, чи нова система не призначена для того, щоб міністр міг усунути певних суддів, зберігаючи інших на посадах.</p>
      <p>Крім того, рішення міністра не підпадає під будь-які часові обмеження. Отже, суддя залишається працювати до прийняття рішення. Тобто негативне рішення міністра може бути прийняте після того, як відповідна особа залишилася на посаді після досягнення нового пенсійного віку.</p>
      <p>Таким чином, зниження пенсійного віку є посяганням на суддівську незалежність. До того ж гендерна дискримінація в цьому питанні не виправдовується, а продовження повноважень суддів міністром юстиції є спірним у контексті незалежності суду.</p>
      <related>
        <h4>Матеріали за темою</h4>
        <a href="https://zib.com.ua/ua/139975-porushennya_poryadku_priznachennya_suddi_e_pidstavoyu_dlya_y.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/139976-espl_konstatuvav_porushennya_principu_spravedlivogo_rozglyad.html"/>
        <a href="https://zib.com.ua/ua/139874-espl_pripustiv_scho_derzhava_mozhe_zalishati_hvorih_bez_bezp.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139875-za_okulyari_rozbiti_policeyskimi_mozhna_otrimati_vidshkoduva.html"/>
        <a href="https://zib.com.ua/ua/139900-priznachennya_suddiv_iz_porushennyam_proceduri_doboru_pomnoz.html"/>
        <a href="https://zib.com.ua/ua/139767-ne_mozhna_zvilnyati_derzhsluzhbovciv_tilki_za_te_scho_voni_p.html"/>
        <a href="https://zib.com.ua/ua/issue/681/"/>
        <a href="https://zib.com.ua/ua/139649-espl_viznachiv_yak_potribno_dovoditi_te_scho_suddya_buv_uper.html"/>
        <a href="https://zib.com.ua/ua/issue/680/"/>
        <a href="https://zib.com.ua/ua/139694-naykraschi_interesi_ditini_oglyad_rishen_espl_za_2019_rik.html"/>
        <a href="https://zib.com.ua/ua/139118-sprava_ne_mozhe_buti_neglasnoyu_navit_yakscho_v_niy_figuruyu.html"/>
        <a href="https://zib.com.ua/ua/issue/674/"/>
        <a href="https://zib.com.ua/ua/139119-espl_pokarav_telekanal_za_neobruntovani_vidvodi_ta_obrazi_na.html"/>
        <a href="https://zib.com.ua/ua/139103-chi_die_prezumpciya_nevinuvatosti_yakscho_minuli_procesualni.html"/>
        <a href="https://zib.com.ua/ua/139071-ukraina_proti_rosii_espl_nazvav_novu_datu_rozglyadu_spravi.html"/>
        <a href="https://zib.com.ua/ua/138816-espl_viznachiv_yaki_riziki_dozvolyayut_ne_vikonuvati_orderi_.html"/>
        <a href="https://zib.com.ua/ua/issue/672/"/>
        <a href="https://zib.com.ua/ua/138864-zhertvam_terorizmu_vidmovili_u_kompensacii_shkodi_cherez_pri.html"/>
        <a href="https://zib.com.ua/ua/138710-espl_dozvoliv_obvinuvachennyu_prihovuvati_dokazi_vid_advokat.html"/>
        <a href="https://zib.com.ua/ua/issue/671/"/>
        <a href="https://zib.com.ua/ua/138762-espl_zvedena_budivlya_z_porushennyam_antiseysmichnih_norm_ne.html"/>
        <a href="https://zib.com.ua/ua/138646-ne_rozumiyu_scho_zavazhalo_minuliy_vladi_vchasno_provesti_ko.html"/>
        <a href="https://zib.com.ua/ua/issue/670/"/>
        <a href="https://zib.com.ua/ua/138450-espl_viznav_shtraf_za_keruvannya_v_netverezomu_stani_krimina.html"/>
        <a href="https://zib.com.ua/ua/issue/668/"/>
        <a href="https://zib.com.ua/ua/138345-prognozi_na_osnovi_sudovoi_statistiki_viznali_zlochinom.html"/>
        <a href="https://zib.com.ua/ua/issue/667/"/>
        <a href="https://zib.com.ua/ua/138347-skarzhnik_zatyaguvav_proces_proti_sebe_ale_vigrav_u_espl_dov.html"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>