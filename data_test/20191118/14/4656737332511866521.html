<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/dieta-senza-glutine-no-benefici.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-18T14:56:49+00:00"/>
    <meta property="og:title" content="Dieta senza glutine: nessun beneficio per chi non è celiaco o sensibile secondo un piccolo studio britannico"/>
    <meta property="og:description" content="Nonostante la schiera di influencer e celebrità che bollano il glutine come insalubre o addirittura"/>
  </head>
  <body>
    <article>
      <h1>Dieta senza glutine: nessun beneficio per chi non è celiaco o sensibile secondo un piccolo studio britannico</h1>
      <address><time datetime="2019-11-18T14:56:49+00:00">18 Nov 2019, 14:56</time> by <a rel="author" href="https://ilfattoalimentare.it/author/giulia-crepaldi" target="_blank">Giulia Crepaldi</a></address>
      <figure>
        <img src="https://ilfattoalimentare.it/wp-content/uploads/2016/09/Fotolia_72412663_Subscription_Monthly_M.jpg"/>
      </figure>
      <p><b>Nonostante la schiera</b> di <i>influencer</i> e celebrità che bollano il glutine come insalubre o addirittura tossico, se non si è celiaci o si soffre di una sensibilità al glutine diagnosticata, seguire una dieta <i>gluten free</i> non sembra dare alcun beneficio per la salute. Medici e nutrizionisti lo ripetono spesso, ma questa volta a dirlo sono i risultati di un piccolo studio pubblicati su <a href="https://www.gastrojournal.org/article/S0016-5085(19)40896-2/pdf"><i>Gastroenterology</i></a> dai ricercatori delle Università di Sheffield e Reading, nel Regno Unito, il primo pensato proprio per investigare gli effetti del glutine su persone sane.</p>
      <p><b>Alla ricerca</b> ha partecipato un piccolo gruppo di 28 volontari senza diagnosi di celiachia o sensibilità al glutine. Ai partecipanti è stato chiesto di seguire una dieta <i>gluten free</i> per due settimane prima dell’inizio del test e poi sono stati divisi in due gruppi: una parte dei volontari ha ricevuto un sacchetto contenente glutine da aggiungere ai pasti due volte al giorno per altre due settimane, mentre all’altro gruppo, che fungeva da controllo, è stata data una miscela senza glutine. Nè i ricercatori, né i partecipanti sapevano cosa veniva aggiunto al cibo.</p>
      <p><b>Alla fine</b> dello studio il gruppo di volontari che ha assunto glutine non ha riportato nessun sintomo negativo, rispetto ai controlli. I ricercatori concludono quindi che il glutine “<i>non sembra causare sintomi negli individui che non sono suscettibili ad esso</i>”, cioè la maggior parte della popolazione. È bene ricordare, comunque, che lo studio è stato di breve durata (un mese in totale) e su un numero molto piccolo di persone (28), e che i risultati dovranno essere confermati su un campione più ampio.</p>
      <p><b>Secondo una ricerca</b> di mercato americana, poco meno della metà dei consumatori che acquista cibi <i>gluten free</i>, non è celiaco o intollerante al glutine, mentre il settore ha visto raddoppiare il suo valore di mercato tra il 2011 e il 2016, arrivando a 3,5 miliardi di dollari globali. Ma proprio per la sua popolarità c’è il rischio che la dieta senza glutine venga percepita come ‘moda’ e che chi la segue per necessità mediche dimostrate non venga preso sul serio al ristorante, o dal personale medico.</p>
      <p><b>S</b><b>eguire un’alimentazione</b> <i>gluten free</i> fai da te e senza necessità oltre a non dare benefici, può anche provocare danni, perché, come aveva spiegato il nutrizionista <a href="https://ilfattoalimentare.it/italiani-cibi-senza-intolleranza.html">Enzo Spisni</a>, si corre il rischio “<i>di consumare troppi alimenti di produzione industriale, ricchi di additivi che possono provocare squilibri al microbiota intestinale</i>” e causare carenze di micronutrienti.</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/cibo-bambini-ue.html"/>
        <a href="https://ilfattoalimentare.it/calorie-menu-fast-food.html"/>
        <a href="https://ilfattoalimentare.it/alimenti-ultra-trasformati-cuore.html"/>
      </related>
    </article>
  </body>
</html>