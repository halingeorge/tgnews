<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742358"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T14:36:00+00:00"/>
    <meta property="og:title" content="&quot;เสือโคร่งสุมาตรา&quot;ขย้ำชาวอินโดฯ ดับสยองในไร่กาแฟ"/>
    <meta property="og:description" content="เสือโคร่งดอดขย้ำชายชาวอินโดนีเซีย เสียชีวิตภายในไร่กาแฟ บนเกาะสุมาตรา และ 1 วันก่อนหน้านั้นเสือตัวเดียวกันนี้ยังทำร้ายนักท่องเที่ยวชาวอินโดฯ ที่ไปตั้งแคมป์บนเกาะเดียวกัน ได้รับบาดเจ็บ"/>
  </head>
  <body>
    <article>
      <h1>"เสือโคร่งสุมาตรา"ขย้ำชาวอินโดฯ ดับสยองในไร่กาแฟ</h1>
      <address>
        <time datetime="2019-11-18T14:36:00+00:00">18 Nov 2019, 14:36</time>
      </address>
      <p>
        <b>เสือโคร่งดอดขย้ำชายชาวอินโดนีเซีย เสียชีวิตภายในไร่กาแฟ บนเกาะสุมาตรา และ 1 วันก่อนหน้านั้นเสือตัวเดียวกันนี้ยังทำร้ายนักท่องเที่ยวชาวอินโดฯ ที่ไปตั้งแคมป์บนเกาะเดียวกัน ได้รับบาดเจ็บ</b>
      </p>
      <p>สำนักข่าวเอเอฟพีรายงานจากกรุงจาการ์ตา ประเทศอินโดนีเซีย เมื่อวันที่ 18 พ.ย. ว่า นายเกนมาน ฮาซิบวน หัวหน้าสำนักงานอนุรักษ์ป่าจังหวัดสุมาตราใต้ เผยว่า เหตุเกิดเมื่อวันอาทิตย์ (17 พ.ย.) เสือโคร่งบุกเข้าจู่โจมทำร้าย ชาววัย 57 ปี ขณะที่กำลังตัดไม้อยู่ในไร่กาแฟของเขาเอง บนเกาะสุมาตรา ทางภาคตะวันตกไกลของอินโดนีเซีย ชายเคราะห์ร้ายพยายามต่อสู้ แต่ถูกเสือตะปบขย้ำจนเสียชีวิตในที่สุด<br/><br/>เหตุการณ์เกิดขึ้นเพียง 1 วัน หลังจากเสือโคร่งตัวเดียวกัน บุกโจมตีกลุ่มนักท่องเที่ยวชาวอินโดนีเซีย ที่ไปตั้งแคมป์นอนพักในไร่กาแฟ ใกล้ภูเขาเดมโป จังหวัดสุมาตราใต้ ทำให้นักท่องเที่ยวคนหนึ่งในกลุ่ม ได้รับบาดเจ็บถูกเสือกัดที่แผ่นหลัง ถูกนำตัวส่งโรงพยาบาล<br/><br/>นายฮาซิบวน เผยอีกว่า เสือตัวที่ก่อเหตุ ซึ่งยังหลบหนีลอยนวลในพื้นที่ป่าอนุรักษ์ เป็นเสือโคร่งสุมาตรา ที่เสี่ยงต่อการสูญพันธุ์อย่างยิ่ง 1 ใน 15 ตัวที่เหลืออยู่ในจังหวัดสุมาตราใต้ และในปีนี้เกิดเหตุเสือทำร้ายประชาชนในเขตจังหวัดรวม 5 ครั้ง มีผู้เสียชีวิต 2 ราย.<br/><br/>เครดิตภาพ - Unsplash</p>
    </article>
  </body>
</html>