<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/irandan-mudahale-tehdidi-215476h.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T14:49:48+00:00"/>
    <meta property="og:title" content="İran'dan müdahale tehdidi"/>
    <meta property="og:description" content="İran genelinde, benzine yapılan zamma karşı gösteriler artarak sürüyor. Protestocular devlete ait posta merkezleri, banka şubelerini  ve iş yerlerini ateşe verdi. Devrim Muhafızları göstericileri uyardı."/>
  </head>
  <body>
    <article>
      <h1>İran'dan müdahale tehdidi</h1>
      <h2>İran genelinde, benzine yapılan zamma karşı gösteriler artarak sürüyor. Protestocular devlete ait posta merkezleri, banka şubelerini  ve iş yerlerini ateşe verdi. Devrim Muhafızları göstericileri uyardı.</h2>
      <address>
        <time datetime="2019-11-18T14:49:48+00:00">18 Nov 2019, 14:49</time>
      </address>
      <p>İran'da geçtiğimiz perşembe günü benzine yapılan ve cuma günü açıklanan yüzde 50'lik zamdan hemen sonra başlayan eylemler sürüyor.</p>
      <p>Tahran, Tebriz, Kerec, Kirman, Kirmanşa, İsfahan, Şiraz, Bircend, Geçsaran, İlanm, Ahvaz, Zencan, Yezd gibi şehirler başta olmaz üzere onlarca şehirde başlayan gösteriler devam ediyor. Yerel haber ajansları,  bu kentlerde 100'den fazla banka, onlarca benzin istasyonu, mağaza ve kamu binasının ateşe verildiğini duyurdu. Devrim Muhafızları Ordusu'na bağlı Ensar Bank'ın Tahran Seriasab'daki şubesi göstericiler tarafından yakılarak hedef alındı. Güvenlik güçlerinin protestoculara rastgele ateş açması sonucu en az 20 kişinin öldüğü ididia edildi.</p>
      <p>
        <b>ESNAF KEPENK KAPATTI </b>
      </p>
      <p>Sürücüler trafikte kontak kapatarak hükümeti protesto ederken, hayat pahalılığına tepki gösteren üniversite öğrencileri de gösterilere destek verdi. Tahran'ın önde gelen ticaret merkezlerinden Tahran Büyük Çarşısı'nda birçok esnaf kepenklerini açmadı.</p>
      <p>Protestoculara göz yaşartıcı gazla müdahale edilirken, gösterilerde şu ana kadar en az iki kişi yaşamını yitirdi ve bin kişi de gözaltına alındı.</p>
      <p>
        <b>“DEVRİMCİ ADIMLARI ATACAĞIZ”</b>
      </p>
      <p>İran Devrim Muhafızları, benzin zamlarına tepki olarak başlayan hükümet karşıtı protestolara son verilmemesi halinde ‘kararlı bir şekilde harekete geçeceklerini' duyurdu.</p>
      <p>Ülke genelinde pek çok şehirde devam eden protestoların sona ermesi için çağrıda bulunan İran Devrim Muhafızları, “Halkın barışını ve güvenliğini bozmaya yönelik devam eden herhangi bir harekete karşılık gerektiği takdirde kararlı ve devrimci adımları atacağız” ifadelerini kullandı.</p>
      <p>
        <b>DESTEK POLEMİĞİ</b>
      </p>
      <p>Bu arada ABD Dışişleri Bakanı Mike Pompeo, “ABD İran halkının rejime karşı barışçıl protestosunu destekliyor” açıklaması yapınca Kürtlerden manidar yanıt geldi. Pompeo'nun kişisel Twitter hesabından yaptığı, “İran halkına daha önce de söylediğim gibi, ABD sizinledir' paylaşımının altına yüzlerce yorum geldi. Çoğunluğu Kürt kullanıcılardan gelen yorumlarda, “Evet, Kürtlere ne yaptığınızı gördük” tepkisi gösterildi.</p>
      <p>İran Dışişleri Bakanlığı Sözcüsü Musevi ise, Pompeo'nun açıklamalarını, “İran'ın bazı şehirlerinde kaos çıkaran unsurları desteklemek” olarak yorumladı. </p>
    </article>
  </body>
</html>