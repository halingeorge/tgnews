<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/energia/hamarosan-szerelik-a-jovo-reaktorat-2-1874745/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T14:29:00+00:00"/>
    <meta property="og:title" content="Hamarosan szerelik a jövő reaktorát"/>
    <meta property="og:description" content="Három magyar szakember is dolgozik Franciaországban a kísérleti fúziós atomerőmű tervezésén."/>
  </head>
  <body>
    <article>
      <h6 class="kicker">Három magyar szakember is dolgozik Franciaországban a kísérleti fúziós atomerőmű tervezésén</h6>
      <h1>Hamarosan szerelik a jövő reaktorát</h1>
      <address><time datetime="2019-11-18T14:29:00+00:00">18 Nov 2019, 14:29</time> by <a rel="author">B. Horváth Lilla, Cadarache</a></address>
      <h4>Fenntarthatónak és biztonságosnak ígérkezik az az energiatermelés, amelyet a franciaországi Cadarache-ban épülő kísérleti fúziós atomreaktor, az ITER sikere alapján vár a világ. A munkában az MTA Wigner Fizikai Kutatóközpontja is részt vesz.</h4>
      <p>A jövő évtől szerelik a világ legnagyobb kísérleti fúziós atomerőművét, az ITER-t (International Thermonuclear Experi­mental Reactor) a franciaországi Cadarache-ban. A létesítményben 2025-ben hoznak létre először plazmát – az anyag negyedik halmazállapotát –, hőt pedig 2035-től állítanak elő két plazmaállapotú hidrogénizotóp, a deutérium és a trícium héliummá egyesítésével. (Plazmaállapotú a villámlás, az északi fény is.) A fúziós energia előállításakor nem keletkezik a környezetre káros anyag.</p>
      <figure>
        <img src="https://www.vg.hu/wp-content/uploads/2019/11/felsoVG.jpg"/>
        <figcaption>Fotó: VG</figcaption>
      </figure>
      <p>Ám a fejlesztők még számos kihívás előtt állnak, akik között Cadarache-ban három magyar dolgozik: ők az üzemanyag-befecskendezés szabályozásával, a rendszer automatizált távfelügyeletével és a létesítmény diagnosztikájával foglalkoznak. Az MTA Wigner Fizikai Kutatóközpontja a tervező, kivitelező konzorcium partnere. Az egyik kihívás a fúzióhoz szükséges, százötven millió Celsius-fokos hőmérséklet előállítása – ismertette magyar újságírók előtt Kirsten Haupt, az ITER kommunikációs szakértője Cadarache-ban. A másik a plazmát körülvevő elektromágnesesség előállítása, mert a tartályfalhoz közvetlenül hozzáérő, forró plazma elpárologtatná azt. A harmadik a plazma fenntartása, az utolsó a reakció során keletkező neutronok befogása.</p>
      <blockquote>„A plazma előállítása és a kísérleti hőtermelés beindítása között azért van szükség mintegy tíz évre, mert még következik egy nagy összeszerelési fázis, és ki kell próbálni nukleárisnak még nem számító, energiatermelés előtti plazmaállapotokat is.</blockquote>
      <p>Feltehetően csak ezek sikere után kér az ITER engedélyt a folyamat tríciummal való megismétlésére” – magyarázta a Világgazdaságnak Bede Ottó, az ITER egyik mérnöke.</p>
      <p>
        <i>A <a href="https://www.vg.hu/vilaggazdasag/hamarosan-szerelik-a-jovo-reaktorat-1873353/">teljes cikk</a> a Világgazdaság hétfői számában olvasható</i>
      </p>
    </article>
  </body>
</html>