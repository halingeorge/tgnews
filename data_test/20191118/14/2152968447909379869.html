<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/18/parlamentyt-na-belarus-bez-predstavitel-na-opoziciiata.429999"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T14:15:00+00:00"/>
    <meta property="og:title" content="Парламентът на Беларус без представител на опозицията"/>
    <meta property="og:description" content="Всички избрани депутати подкрепят властта | Dnes.bg"/>
  </head>
  <body>
    <article>
      <h1>Парламентът на Беларус без представител на опозицията</h1>
      <h2>Всички избрани депутати подкрепят властта</h2>
      <address><time datetime="2019-11-18T14:15:00+00:00">18 Nov 2019, 14:15</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Нито един представител на опозицията в Беларус не влиза в състава на долната камара на парламента, излъчен на изборите вчера, предадоха световните агенции, като се позоваха на Централната избирателна комисия.</p>
      <p>На сайта на комисията са качени имената на избраните депутати и тяхната политическа принадлежност. Всички те са от партии и организации, подкрепящи властта, или са работили досега в държавната администрация.</p>
      <p>Сред новоизбраните депутати има посланик на Беларус в Турция, бивш министър на информацията, високопоставен кадър на президентството, заместник-министър на отбраната и бивш говорител на външното министерство. Сред новоизбраните депутати е и "Мис Беларус" Мария Василевич.</p>
      <p>Вчера жителите на Беларус избираха 110 депутати в долната парламентарна камара. За тези места се бореха над 500 кандидати. Избирателната активност беше 77,22 процента, с 3 процента повече, отколкото на изборите през 2016 г.<br/>Членовете на долната камара се избират по мажоритарната система.</p>
      <p>Изборите бяха наблюдавани от 400 наблюдатели на Организацията за сигурност и сътрудничество в Европа, както и от наблюдатели на Общността на независимите държави (ОНД). Тези от ОССЕ ще обявят заключенията си по-късно днес. Представителите на ОНД вече казаха, че не е имало нередности.</p>
      <p>Още вчера обаче опозицията, която имаше двама депутати в досегашния парламент, заяви, че на изборите е имало масови измами. Двама досегашни депутати, както и други опозиционни лидери не бяха допуснати да се кандидатират за новия парламент, предаде БТА.</p>
    </article>
  </body>
</html>