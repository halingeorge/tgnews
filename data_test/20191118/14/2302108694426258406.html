<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cat-se-castiga-in-germania-la-cat-ajunge-un-salariu-mediu-cat-reprezinta-taxele-catre-stat-si-cat-de-mare-este-salariul-raportat-la-cheltuieli.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T14:06:05+00:00"/>
    <meta property="og:title" content="Cât se câștigă în Germania. La cât ajunge un salariu mediu, cât reprezintă taxele către stat și cât de mare este salariul raportat la cheltuieli"/>
    <meta property="og:description" content="Salariile în Germania sunt mari – cel puțin așa cred migranții, care vin pentru a trăi și a munci aici. Dar cât de mari sunt în realitate veniturile în"/>
  </head>
  <body>
    <article>
      <h1> Cât se câștigă în Germania. La cât ajunge un salariu mediu, cât reprezintă taxele către stat și cât de mare este salariul raportat la cheltuieli </h1>
      <address><time datetime="2019-11-18T14:06:05+00:00">18 Nov 2019, 14:06</time> by <a rel="author">Redacția</a></address>
      <p>Salariile în Germania sunt mari – cel puțin așa cred migranții, care vin pentru a trăi și a munci aici. Dar cât de mari sunt în realitate veniturile în Germania? Și cât îi revine statului? Citește mai jos o ananliză bazată pe exemple concrete realizată de Deutsche Welle.</p>
      <p>Cifrele nu mint niciodată, important este însă ca ele să fie corect „interpretate“. De exemplu, este bine de știut că atunci când se referă la salarii, germanii indică varianta brută și nu cea netă. Aceasta doar dacă accceptă să vorbească despre salariu. Germanii consideră întrebarea ca fiind indiscretă și nu răspund cu plăcere.</p>
      <p>Potrivit statisticilor, <b>venitul mediu brut în 2018 a fost de 2.950 de euro.</b> Salariul net a fost mai mic, cu circa 33 de procente, ajungând la 1.945 de euro. Diferența de peste 1.000 de euro este reprezentată de contribuțiile și asigurările obligatorii.</p>
      <p>Volumul acestor contribuții depinde de clasa de impozitare a angajatului, de la 1 la 6. Iar aceste clase sunt determinate de diferiţi factori, între care: statutul civil (căsătorit sau necăsătorit), despărțit sau părinte singur, principal întreținător al familiei sau de exercitarea mai multor servicii, cu venituri impozabile.</p>
      <p>
        <b>Venit brut şi net</b>
      </p>
      <p>Cum se prezintă situația în mod concret? Primul exemplu: un tată căsătorit, cu doi copii, principalul întreținător al familiei, are un venit lunar brut de<b> 2.948 de euro.</b> Salariul lui reprezintă practic venitul mediu din Germania.</p>
      <p>Din acesta se rețin <b>167 de euro impozit pe venit,</b><b>215 euro (7,65 la sută) pentru asigurarea medicală,</b> 274 de euro (9,3 procente) pentru fondul de pensii, <b>36 de euro (1,25 la sută) pentru asigurarea de șomaj</b> și 45 de euro (1,5 la sută) pentru asigurarea de îngrijire. La finalul lunii, îi rămân <b>2.209 euro, venit net.</b></p>
      <p>Al doilea exemplu: o persoană necăsătorită, fără copii, primește același salariu brut, adică 2.948 de euro. Plătește însă mai mult impozit, la care se adaugă și <b>contribuția la fondul de solidaritate de 22 de euro</b> (5,5 procente din salariul brut), pe care tatăl de familie din exemplu anterior nu trebuie să o plătească.</p>
      <p>Prin urmare, venitul net este mai mic, reprezentând <b>1.944 de euro.</b> Dacă angajatul în cauză este catolic sau protestant, atunci venitul final se mai reduce cu 40 de euro, contribuție care intră direct în bugetul administrației cultului respectiv.</p>
      <p>
        <b>Profesii bine și mai puțin bine remunerate</b>
      </p>
      <p>Venitul mediu reprezintă doar o valoare statistică și nu oferă informații despre salariile din diversele domenii. În anumite branșe, salariații sunt foarte bine remunerați, în vreme ce în altele de abia reușesc să supraviețuiască.</p>
      <p>În topul celor mai bine plătite profesii, fără a avea responsabilități de conducere, sunt medicii primari, cu un venit anual mediu de <b>120.000 de euro.</b> Și medicii specialiști câștigă aproape <b>90.000 de euro pe an.</b> Printre salariații cu venituri mari se numără și cei care activează în sectorul financiar sau economic, managerii de la burse, account managerii sau șefii de vânzări.</p>
      <p>Cel mai slab plătiți sunt cei necalificați, care lucrează în gastronomie și care primesc mai puțin de 2.000 de euro brut pe lună. Doar puțin mai mult câștigă chelnerii și frizerii. Din topul celor mai slab plătite profesii mai fac parte și agenții din Call Center, personalul din cabinetele stomatologice și îngrijitorii de bătrâni. Un venit relativ mic are și personalul medical auxiliar, asistentele medicale câștigând lunar între <b>2.000</b> și <b>2.400 de euro.</b></p>
      <p>
        <b>Salariul minim pe economie</b>
      </p>
      <p>În Germania, salariul minim se ridică la 9,19 euro pe oră (în noiembrie 2019). Cea mai mare valoare a salariului minim pe oră din UE se regăsește în Luxemburg, unde a fost stabilit la 11,97 euro. Există și alte state comunitare în care venitul minim stabilit prin lege depășește nivelul din Germania, cum ar fi Belgia, Irlanda, Olanda și Franța.</p>
      <p>La polul opus, cu cele mai mici salarii minime în UE, se află Bulgaria (1,72 euro), urmată de Letonia (2,54 euro), România (2,68 euro), Ungaria (2,69 euro) și Croația (2,92 euro). Acestea sunt valorile brute ale venitului minim.</p>
      <p>Dacă salariații nu sunt funcționari publici sau agajații unor companii private, ci lucrează pe cont propriu sau pe baza unui onorariu prestabilit, atunci ei trebuie să își plătească singuri impozitele și contribuțiile obligatorii. Se recomandă în acest caz să apeleze la serviciile consultanților financiari, pentru că declarația de impozit nu este deloc simplă în Germania.</p>
      <p>Important este să fiți conștienți că , în Germania, autoritățile care se ocupă de colectarea impozitelor nu știu de glumă. Legislația în domeniu este complicată și un consultant finciar de nădejde ar putea identifica surse pentru reducerea impozitului obligatoriu plătit statului.</p>
      <p>
        <b>Peste media europeană, dar sub nivelul salariilor din Elveția</b>
      </p>
      <p>Sunt, așadar, salariile din Germania mari? Analizate din perspectiva multor state comunitare, veniturile sunt mari, uneori de două sau trei ori mai mari decât în alte țări din Uniunea Europeană. Salariul mediu net din Croația, de exemplu, a fost, în prima jumătate a anului, de 6.436 kuna (circa 870 euro).</p>
      <p>Ne referim însă, ceea ce trebuie subliniat, la joburi legale și oficial înregistrate. „Munca la negru“ nu reprezintă obiectul statisticilor, fiind evident ilegală.</p>
      <p>Cifrele din actualele statistici arată că veniturile lunare din Germania depășesc cu mult media europeană, dar se situează sub nivelul celor din Elveția, Luxemburg sau Danemarca. Dar cifrele singure nu au valoare, ele trebuie analizate în context.</p>
      <p>Este important de știut că, la nivelul anului 2017, costurile medii într-o familie germană erau de <b>2.517 euro pe lună,</b> din care numai locuința și întreținerea reprezintă <b>900 de euro.</b> Aceste informații sunt evident utile atunci când este analizat venitul mediu din Germania.</p>
      <figure>
        <img src="https://logs1279.xiti.com/hit.xiti?s=531599&amp;s2=25&amp;p=g4media.ro::Volltexte::g4media.ro_Volltexte_JS&amp;di=&amp;an=&amp;ac=&amp;x1=1&amp;x2=25&amp;x5=g4media.ro_Volltexte_JS&amp;x6=1&amp;x8=rom-VEU-Volltexte-JavaScript-g4media.ro-dwde&amp;x10=g4media.ro::Volltexte"/>
      </figure>
    </article>
  </body>
</html>