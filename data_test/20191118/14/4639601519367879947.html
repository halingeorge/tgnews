<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/finance/pleonasma-mamouth-to-10mino-ti-odigise-stin-ayksisi-ton-esodon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T14:35:22+00:00"/>
    <meta property="og:title" content="Πλεόνασμα μαμούθ το 10μηνο – Τι οδήγησε στην αύξηση των εσόδων"/>
    <meta property="og:description" content="Πλεόνασμα 921 εκατ. ευρώ στο ισοζύγιο έναντι στόχου για έλλειμμα 2,9 δισ. ευρώ σε τροποποιημένη ταμειακή βάση και πρωτογενές πλεόνασμα 5,755 δισ. ευρώ έναντι στόχου 2,3 δισ. ευρώ εμφάνισε ο κρατικός προϋπολογισμός το δεκάμηνο Ιανουαρίου – Οκτωβρίου 2019"/>
  </head>
  <body>
    <article>
      <h1>Πλεόνασμα μαμούθ το 10μηνο – Τι οδήγησε στην αύξηση των εσόδων</h1>
      <h2>Πλεόνασμα 921 εκατ. ευρώ στο ισοζύγιο έναντι στόχου για έλλειμμα 2,9 δισ. ευρώ σε τροποποιημένη ταμειακή βάση και πρωτογενές πλεόνασμα 5,755 δισ. ευρώ έναντι στόχου 2,3 δισ. ευρώ εμφάνισε ο κρατικός προϋπολογισμός το δεκάμηνο Ιανουαρίου – Οκτωβρίου 2019</h2>
      <address><time datetime="2019-11-18T14:35:22+00:00">18 Nov 2019, 14:35</time> by <a rel="author">Σιωμόπουλος Ντίνος</a></address>
      <p>Πλεόνασμα 921 εκατ. ευρώ στο ισοζύγιο έναντι στόχου για έλλειμμα 2,9 δισ. ευρώ σε τροποποιημένη ταμειακή βάση και πρωτογενές πλεόνασμα 5,755 δισ. ευρώ έναντι στόχου 2,3 δισ. ευρώ εμφάνισε ο κρατικός προϋπολογισμός το δεκάμηνο Ιανουαρίου – Οκτωβρίου 2019 σύμφωνα με τα προσωρινά στοιχεία εκτέλεσής του που δόθηκαν πριν λίγο στη δημοσιότητα.</p>
      <p>Το ύψος των καθαρών εσόδων του κρατικού προϋπολογισμού ανήλθε σε 43.383 εκατ. ευρώ, παρουσιάζοντας αύξηση κατά 1.666 εκατ. ευρώ ή 4,0 %  έναντι του στόχου που έχει περιληφθεί για το 2019 στην εισηγητική έκθεση του προϋπολογισμού 2019.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Η σημαντική αυτή αύξηση οφείλεται σύμφωνα με το υπουργείο Οικονομικών κυρίως στα εξής γεγονότα:</p>
      <ul>
        <li>Είσπραξη ποσού 1.119 εκατ. ευρώ που αφορά στο τίμημα (εκτός ΦΠΑ) της επέκτασης της σύμβασης παραχώρησης του Διεθνούς Αερολιμένα Αθηνών, που είχε αρχικά εκτιμηθεί ότι θα εισπραχθεί στο έτος 2018.</li>
        <li>Είσπραξη ποσού 644 εκατ. ευρώ από ANFAs τον Μάιο 2019 που δεν είχε προβλεφθεί στον Προϋπολογισμό 2019.</li>
      </ul>
      <p>Τα συνολικά έσοδα του κρατικού προϋπολογισμού ανήλθαν σε 47.317 εκατ. ευρώ, αυξημένα κατά 2.024 εκατ. ευρώ ή 4,5 % έναντι του στόχου. Οι επιστροφές εσόδων ανήλθαν σε 3.934 εκατ. ευρώ, αυξημένες κατά 358 εκατ. ευρώ από το στόχο (3.575 εκατ. ευρώ). Τα έσοδα του Προϋπολογισμού Δημοσίων Επενδύσεων (ΠΔΕ) ανήλθαν σε 1.585  εκατ. ευρώ, μειωμένα κατά 856 εκατ. ευρώ έναντι του στόχου.</p>
      <p>Ειδικότερα, τον Οκτώβριο 2019 το σύνολο των καθαρών εσόδων του κρατικού προϋπολογισμού ανήλθε στα 4.858 εκατ. ευρώ αυξημένο κατά 71 εκατ. ευρώ σε σχέση με τον μηνιαίο στόχο. Τα συνολικά έσοδα του κρατικού προϋπολογισμού ανήλθαν σε 5.275 εκατ. ευρώ, αυξημένα έναντι του μηνιαίου στόχου κατά 85 εκατ. ευρώ. Τα έσοδα του ΠΔΕ ανήλθαν σε 11 εκατ. ευρώ, μειωμένα κατά 63 εκατ. ευρώ έναντι του μηνιαίου στόχου. Οι επιστροφές εσόδων του Οκτωβρίου 2019 ανήλθαν σε 417 εκατ. ευρώ, σημειώνοντας αύξηση κατά 14 εκατ. ευρώ έναντι του μηνιαίου στόχου (403 εκατ. ευρώ).</p>
      <p>Οι δαπάνες του κρατικού προϋπολογισμού για την περίοδο Ιανουαρίου –  Οκτωβρίου 2019 ανήλθαν στα 42.462 εκατ. ευρώ και παρουσιάζονται μειωμένες κατά 2.152 εκατ. ευρώ έναντι του στόχου (44.614 εκατ. ευρώ). Οι κυριότερες αιτίες της εμφανιζόμενης αρνητικής απόκλισης είναι:</p>
      <p>α) η μειωμένη δαπάνη τόκων, έναντι του στόχου κατά 336 εκατ. ευρώ,</p>
      <p>β) η υποεκτέλεση του ΠΔΕ κατά 811 εκατ. ευρώ και</p>
      <p>γ) οι μικρότερες έναντι του στόχου, πληρωμές οπλικών συστημάτων κατά 245 εκατ. ευρώ, οι οποίες δεν επηρεάζουν άμεσα το δημοσιονομικό αποτέλεσμα, καθότι σύμφωνα με την μεθοδολογία ESA το έλλειμμα επηρεάζεται από τις φυσικές παραλαβές.</p>
      <p>Μειωτικά έναντι του στόχου λειτούργησε και η πίστωση ύψους 982 εκατ. ευρώ, που είχε προβλεφθεί προκειμένου να υπάρχει η δυνατότητα πληρωμής, κατά το έτος 2019, των εφάπαξ χρηματικών ποσών του νόμου 4575/2018 σε περίπτωση μη ολοκλήρωσης των πληρωμών εντός του 2018 (στις πιστώσεις υπό κατανομή). Επισημαίνεται ότι οι πληρωμές που υλοποιήθηκαν έως και τον Οκτώβριο του 2019 και αφορούν σε υπουργικές αποφάσεις εκδοθείσες το 2018, ήταν ύψους 326 εκατ. ευρώ (εμφανίζονται στη στήλη της πραγματοποίησης στη γραμμή «Παροχές σε εργαζόμενους»). Αντίθετα, αυξητικά έναντι του στόχου λειτούργησε η μεταβίβαση στον ΕΦΚΑ 971 εκατ. ευρώ για την χορήγηση της 13ης σύνταξης.</p>
      <p>Στις πιστώσεις υπό κατανομή συμπεριλαμβάνονται μεταξύ άλλων και οι πιστώσεις του τακτικού αποθεματικού, οι οποίες κατά την διάρκεια του έτους μεταφέρονται σε άλλες μείζονες κατηγορίες για την πραγματοποίηση των σχετικών πληρωμών.</p>
      <p>Οι δαπάνες του κρατικού προϋπολογισμού για την περίοδο Ιανουαρίου –  Οκτωβρίου 2019 παρουσιάζονται αυξημένες σε σχέση με την αντίστοιχη περίοδο του 2018 κατά 938 εκατ. ευρώ, κυρίως λόγω:</p>
      <p>α) των αυξημένων επιχορηγήσεων προς τους ΟΚΑ κατά 1.140 εκατ. ευρώ, κυρίως για την χορήγηση της 13ης σύνταξης και την καταβολή οικογενειακών επιδομάτων τα οποία πλέον εμφανίζονται στις «Μεταβιβάσεις», ενώ το 2018 ήταν στην κατηγορία «Κοινωνικές Παροχές»,</p>
      <p>β) των αυξημένων πληρωμών για τόκους κατά 598 εκατ. ευρώ και</p>
      <p>γ) των αυξημένων δαπανών ΠΔΕ κατά 500 εκατ. ευρώ.</p>
      <p>Με αντίρροπο χαρακτήρα (μειωμένη δαπάνη σε σχέση με πέρυσι) κινήθηκαν οι πληρωμές για καταπτώσεις εγγυήσεων, κατά 827 εκατ. ευρώ και οι αποδόσεις προς τους ΟΤΑ κατά 579 εκατ. ευρώ.</p>
      <p>Ειδικότερα, τον Οκτώβριο 2019 το σύνολο των δαπανών του κρατικού προϋπολογισμού ανήλθε στα 3.818 εκατ. ευρώ μειωμένο κατά 429 εκατ. ευρώ σε σχέση με τον μηνιαίο στόχο, κυρίως λόγω:</p>
      <p>α) της υποεκτέλεσης του ΠΔΕ κατά 268 εκατ. ευρώ και</p>
      <p>β) των μειωμένων μεταβιβάσεων σε λοιπά νομικά πρόσωπα εντός και εκτός Γενικής Κυβέρνησης κατά 140 εκατ. ευρώ.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>