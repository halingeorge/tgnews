<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/xiaomi-mi-note-10-mi-cc9-pro-parametry-cena"/>
    <meta property="og:site_name" content="Cnews.cz"/>
    <meta property="article:published_time" content="2019-11-18T14:00:27+00:00"/>
    <meta property="og:title" content="Xiaomi Mi Note 10 oslní obří baterkou i 108Mpx foťákem (aktualizováno)"/>
    <meta property="og:description" content="Xiaomi vyrobilo nejlepší fotomobil světa. Má šest senzorů, jeden 108 Mpx foťák, dva zoomové objektivy. K tomu obří baterku a špičkovou síťovou výbavu."/>
  </head>
  <body>
    <article>
      <h1>Xiaomi Mi Note 10 oslní obří baterkou i 108Mpx foťákem (aktualizováno)</h1>
      <address><time datetime="2019-11-18T14:00:27+00:00">18 Nov 2019, 14:00</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-1">
            <img src="https://www.cnews.cz/wp-content/uploads/2019/11/xiaomi-mi-note-10-01.jpg"/>
          </a>
        </figure>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-2">
            <img src="https://www.cnews.cz/wp-content/uploads/2019/11/xiaomi-mi-note-10-02.jpg"/>
          </a>
        </figure>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-3">
            <img src="https://www.cnews.cz/wp-content/uploads/2019/11/xiaomi-mi-note-10-03.jpg"/>
          </a>
        </figure>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-4">
            <img src="https://www.cnews.cz/wp-content/uploads/2019/11/xiaomi-mi-note-10-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-1">VŠECHNY FOTOGRAFIE</a>
      </p>
      <h3>Aktualizováno 18. listopoadu 2019</h3>
      <p>Xiaomi Mi Note 10 se již objevil v českých obchodech za doporučenou cenu 14 990 Kč (verze 6/128 GB) a 15 990 Kč (8/256 GB). Data dodání se e-shop od e-shopu liší. Některé prý nabídnou telefony již tento týden, jiné až příští. Další zase mluví až o prosinci. Do Vánoc by ale měl být všude.</p>
      <h3>Původní článek z 6. listopadu 2019</h3>
      <p>Čtvrtý největší výrobce mobilů na světě si tento týden odbyde dvojpremiéru. Xiaomi včera v domovské Číně představilo nový smartphone Mi CC9 Pro, který se do Evropy dostane pod názvem Mi Note 10. K jeho odhalení a potvrzení místní ceny dojde před polednem ve Španělsku.</p>
      <p>Xiaomi letos představilo nejspíš více mobilů než kterýkoli jiný velký výrobce a v jejich označeních se už začínáme ztrácet. Zatímco čínské verze <a href="https://www.cnews.cz/xiaomi-mi-cc9-cc9e-parametry-cena">Mi CC9e, CC9</a> a CC9 Pro spadají do jedné řady, jejich evropské (či globální) protějšky jsou rozděleny hned do tří odlišných sérií. Mi CC9e je u nás dostupný coby <a href="https://www.cnews.cz/xiaomi-mi-a3-parametry-cena">Mi A3 s čistým Androidem</a> místo MIUI. Mi CC9 se zde prodává jako <a href="https://www.cnews.cz/xiaomi-mi-9-lite-parametry-cena">Mi 9 Lite</a>. A Mi CC9 Pro dorazí jako Mi Note 10, což v minulosti byla vrcholná řada Xiaomi soupeřící s Noty od Samsungu. (Dnes už to ale tak úplně neplatí…)</p>
      <figure>
        <iframe src="https://www.youtube.com/embed/2RO2ho-1QLY" width="696" height="392" data-service="Youtube" scrolling="no"/>
      </figure>
      <p>Mi Note 10 se pyšní 6,47″ AMOLEDem s rozlišením 1080 × 2340 px, který je na krajích zahnutý, má zakulacené rohy a kapkovitý výřez v horní části. V té spodní se zase ukrývá integrovaná čtečka otisků. Tělo má kovový rámeček a skleněná záda, opět se zahnutím na krajích.</p>
      <p>Uvnitř tiká <a href="https://www.cnews.cz/qualcomm-snapdragon-665-730-730g-specifikace">Snapdragon 730G</a>, což je momentálně nejvýkonnější čip střední třídy z nabídky Qualcommu. Má výkonnou procesorovou část, oproti highendu je zde slabší grafika a videoprocesor. Telefon bude k dostání s 6/8 GB RAM a 128/256 GB flash paměti, kterou bohužel nepůjde rozšířit pomocí microSD karet.</p>
      <h3>Nejlepší fotomobil podle DxOMarku</h3>
      <p>Hlavní trumfy Note schovává na zádech, najdeme tam hned pět foťáků a dva duální blesky. Hvězdou je nový <a href="https://www.cnews.cz/samsung-isocell-bright-hmx-108-megapixelu">108Mpx snímač od Samsungu</a>, který Xiaomi využilo pro primární širokoúhlý foťák. Má optickou stabilizaci, světelný objektiv (F1,7) a zachytí detaily jako málokterý jiný, přestože většinu času fotí v rozlišení 27 Mpx (čtveřice sousedních pixelů se spojí v jeden virtuální).</p>
      <p>Co se skrývá pod dalšími čočkami? Xiaomi integrovalo ještě 20Mpx senzor s ultraširokoúhlým objektivem a dokonce dvě „telata“. Snímač s rozlišením 12 Mpx má před sebou objektiv s 2× přiblížením a ten s 5Mpx čipem pak 5× zoomem, který je navíc opticky stabilizovaný. Tyto čtyři snímače pokrývají ohniskové vzdálenosti 16 až 125 mm. Aby toho nebylo málo, přibyl jen prťavý 2Mpx foťák s makro objektivem, který umí zaostřit již od 2 cm. Zde ukázka s mravenci.</p>
      <figure>
        <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-7">
          <img src="https://www.cnews.cz/wp-content/uploads/2019/11/xiaomi-mi-note-10-07.jpg"/>
        </a>
      </figure>
      <p>DxOMark už s předstihem <a href="https://www.dxomark.com/xiaomi-mi-cc9-pro-premium-edition-camera-review/">telefon otestoval</a> a zařadil jej na první místo žebříčku vedle smartphonu <a href="https://www.cnews.cz/huawei-mate-30-pro-parametry-cena">Huawei Mate 30 Pro</a>. Oba mají společné skóre 121 bodů, Huawei má o něco lepší čísla za statické snímky, Xiaomi vede ve videu. Body pro Xiaomi nasbíral zejména zoom, ale v testu chválí i dobré ostření, bokeh, přirozené pleťovky i zachování detailů. Slabší je prý dynamický rozsah a ostrost na krajích. Jak upozorňujeme <a href="https://www.cnews.cz/mame-nejlepsi-fotomobil-ne-mame-nejlepsi-jak-vlastne-funguje-dxomark/">v našem starším článku</a>, rozhodně se vyplatí číst testy celé a srovnávat pořízené snímky. Samotné skóre je velmi zjednodušující.</p>
      <p>Poznámka: Redaktoři testovali variantu s 8/256GB úložištěm, kterou Xiaomi označuje jako Premium Edition. Ta disponuje lepším objektivem tvořeným osmi optickými členy (vůbec poprvé v mobilu) na rozdíl od sedmi u základní verze. Jak velký rozdíl to bude hrát v praxi, ale zatím nevíme.</p>
      <figure>
        <iframe src="https://www.youtube.com/embed/VvmDDMb7r7k" width="696" height="392" data-service="Youtube" scrolling="no"/>
      </figure>
      <p>Xiaomi mimochodem <a href="http://blog.mi.com/en/2019/10/30/xiaomi-opens-rd-office-in-tampere-finland-for-smartphone-cameras/">oznámilo</a>, že ve finském Tampere zakládá nový 20členný tým, který se bude starat o vývoj algoritmů zlepšující snímání a zpracování fotek a videí. Jde o největší R&amp;D tým Xiaomi mimo domovskou Čínu. A vzhledem k umístění pravděpodobně najme lidi, kteří v minulosti pracovali pro Nokii, jež se pyšnila nejlepšími fotomobily.</p>
      <h3>Obří akumulátor i NFC</h3>
      <p>Co zbytek výbavy? Mi Note 10 láká především na 5260mAh akumulátor, který by v kombinaci s úsporným čipsetem střední třídy mohl přinést opravdu dlouhou výdrž. Telefon disponuje rychlonabíjením (30W) přes USB-C, na spodní straně zůstal i sluchátkový jack.</p>
      <p>Síťové výbavě není co vytknout. LTE se všemi důležitými pásmy, Wi-Fi AC, Bluetooth 5, NFC i infraport, je tu zkrátka všechno.</p>
      <p>Telefon dorazí ve třech barevných variantách a Androidem 9 (MIUI 11). Evropskou cenu se dozvíme až za pár hodin. Ta čínská činí 2799 juanů (11 200 Kč s DPH) za verzi s 6/128 GB a 3499 juanů (13 900 Kč) za variantu s 8/256 GB.</p>
      <p><b>Oživeno:</b> Xiaomi telefon představilo i v Evropě. Základní verze Mi Note 10 (6/128 GB) se bude prodávat za 549 eur (14 000 Kč). Varianta Mi Note 10 Pro (8/256 GB) bude za 649 eur (16 600 Kč).</p>
      <table bordered="">
        <caption>Specifikace Xiaomi Mi Note 10 / Mi CC9 Pro</caption>
        <tr>
          <th/>
          <th>Xiaomi Mi Note 10</th>
        </tr>
        <tr>
          <td>displej</td>
          <td>6,47″, AMOLED, 1080 × 2340 px, GG5</td>
        </tr>
        <tr>
          <td>SoC</td>
          <td>Snapdragon 730G (2× 2,2 GHz Kryo 470 Gold + 6× 1,8 GHz Kryo 470 Silver + Adreno 618)</td>
        </tr>
        <tr>
          <td>RAM</td>
          <td>6/8 GB</td>
        </tr>
        <tr>
          <td>úložiště</td>
          <td>128/256 GB</td>
        </tr>
        <tr>
          <td>zadní foťák</td>
          <td>108 Mpx (F1,7, OIS, wide) + 12 Mpx (F2, tele 2×) + 5 Mpx (F2, OIS, tele 5×) + 20 Mpx (F2,2, ultrawide) + 2 Mpx (F2,4, makro), 4× LED, video 2160p30</td>
        </tr>
        <tr>
          <td>přední foťák</td>
          <td>32 Mpx (F2)</td>
        </tr>
        <tr>
          <td>sítě</td>
          <td>LTE, Wi-Fi 802.11ac, Bluetooth 5, NFC, infraport</td>
        </tr>
        <tr>
          <td>akumulátor</td>
          <td>5260 mAh, USB-C</td>
        </tr>
        <tr>
          <td>rozměry</td>
          <td>157,8 × 74,2 × 9,7 mm</td>
        </tr>
        <tr>
          <td>hmotnost</td>
          <td>208 g</td>
        </tr>
      </table>
      <p>Zdroj: <a href="http://blog.mi.com/en/2019/11/06/xiaomi-presents-leading-edge-products-mi-cc9-pro-mi-watch-and-mi-tv-5-series/">Xiaomi</a></p>
      <slideshow>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-1">
            <img src="https://www.cnews.cz/wp-content/uploads/2019/11/xiaomi-mi-note-10-01.jpg"/>
          </a>
        </figure>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-2">
            <img src="https://www.cnews.cz/wp-content/uploads/2019/11/xiaomi-mi-note-10-02.jpg"/>
          </a>
        </figure>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-3">
            <img src="https://www.cnews.cz/wp-content/uploads/2019/11/xiaomi-mi-note-10-03.jpg"/>
          </a>
        </figure>
        <figure>
          <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-4">
            <img src="https://www.cnews.cz/wp-content/uploads/2019/11/xiaomi-mi-note-10-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/xiaomi-mi-note-10-mi-cc9-pro-parametry-cena/galerie-178119-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni"/>
        <a href="https://www.cnews.cz/apple-smart-battery-case-iphone-11"/>
        <a href="https://www.cnews.cz/nejlepsi-knihy-geeky-vanoce-2019"/>
        <a href="https://www.cnews.cz/google-android-linux-mainline-moduly"/>
        <a href="https://www.cnews.cz/next-gen-x86-procesor-centaur-zhaoxin-kx-7000-predstaveni-ai-koprocesor"/>
      </related>
    </article>
  </body>
</html>