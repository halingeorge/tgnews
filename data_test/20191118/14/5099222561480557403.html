<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498189-rusia-returneaza-kievului-cele-trei-nave-sechestrate-stramtoarea-kerci-putin-merge-summit-paris-tema-ucrainei.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T14:10:00+00:00"/>
    <meta property="og:title" content="Rusia returnează Kievului cele trei nave sechestrate în Strâmtoarea Kerci. Putin va merge la summit-ul de la Paris pe tema Ucrainei"/>
    <meta property="og:description" content="Armata ucraineană a confirmat luni că Rusia returnează navele pe care le-a sechestrat în noiembrie anul trecut, în Strâmtoarea Kerci, transmite Reuters. În același timp,"/>
  </head>
  <body>
    <article>
      <h1>Rusia returnează Kievului cele trei nave sechestrate în Strâmtoarea Kerci. Putin va merge la summit-ul de la Paris pe tema Ucrainei</h1>
      <address><time datetime="2019-11-18T14:10:00+00:00">18 Nov 2019, 14:10</time> by <a rel="author">DG</a></address>
      <p><b>​Armata ucraineană a confirmat luni că Rusia returnează navele pe care le-a sechestrat în noiembrie anul trecut, în Strâmtoarea Kerci, transmite Reuters. În același timp, Kremlinul a confirmat participarea lui Vladimir Putin la summit-ul de la Paris pe tema Ucrainei, care va avea loc la 9 decembrie. </b><br/><br/>Ministrul de externe al Federației Ruse declarase luni dimineața că Moscova a returnat, cu succes, cele trei nave capturate anul trecut. <br/><br/>Kievul a cerut insistent ca Moscova să facă acest gest de bunăvoință înaintea summit-ului privind pacea în estul Ucrainei care va avea loc la Paris luna viitoare. <br/><br/>Cele trei nave au fost sechestrate pe 25 noiembrie 2018, când garda de coastă rusă a deschis focul asupra acestora în strâmtoarea Kerci pentru o pretinsă intrare neautorizată în apele teritoriale ruseşti, Ucraina acuzând atunci Rusia de o nouă agresiune.<br/><br/>Pe de altă parte, Kremlinul a confirmat luni că președintele Vladimir Putin va participa la summit-ul de la Paris, în cadrul căruia se va încerca ajungerea la un compromis în vederea unei rezoluții cu privire la pacea din estul Ucrainei. <br/>Participarea Rusiei, alături de Ucraina, Germania și Franța, fusese anunțată încă de vineri de președinția franceză, însă Kremlinul nu confirmase.<br/><br/>Un purtător de cuvânt al Moscovei a precizat luni că Putin va fi prezent la reuniune, însă a refuzat să dea orice detalii legate de așteptările cu care partea rusă va intra la discuții.</p>
    </article>
  </body>
</html>