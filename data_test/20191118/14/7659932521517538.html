<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1997246/%E2%80%8Beylemlerin-s%C3%BCrd%C3%BC%C4%9F%C3%BC-hong-kong%E2%80%99da-polisten-%E2%80%98ger%C3%A7ek-mermi%E2%80%99-uyar%C4%B1s%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-18T14:15:00+00:00"/>
    <meta property="og:title" content="​Eylemlerin sürdüğü Hong Kong’da polisten ‘gerçek mermi’ uyarısı"/>
    <meta property="og:description" content="Hong Kong polisi, ölümcül silahların kullanılması halinde gösterilere gerçek mermi ile müdahale etme uyarısında bulundu. Hong Kong polisi, dün gece şehir merkezinde bir üniversitenin kampüsündeki gösterilere göz yaşartıcı gaz ile müdahale etti. Göste"/>
  </head>
  <body>
    <article>
      <h1>​Eylemlerin sürdüğü Hong Kong’da polisten ‘gerçek mermi’ uyarısı</h1>
      <address>
        <time datetime="2019-11-18T14:15:00+00:00">18 Nov 2019, 14:15</time>
      </address>
      <p>Hong Kong polisi, ölümcül silahların kullanılması halinde gösterilere gerçek mermi ile müdahale etme uyarısında bulundu.<br/><br/>Hong Kong polisi, dün gece şehir merkezinde bir üniversitenin kampüsündeki gösterilere göz yaşartıcı gaz ile müdahale etti. Göstericiler ise ok ve molotof kokteylleriyle karşılık verdi. Bir polis göstericilerden birinin attığı okla bacağından yaralandı.<br/><br/>Olay sonrası polis tarafından yapılan açıklamada, ölümcül silahların kullanılması durumunda gerçek mermi kullanılacağı uyarısında bulunuldu. Haziran ayından bu yana siyasi krizin sürdüğü Hong Kong’da yaşanan şiddet olayları bu hafta zirveye ulaştı.<br/><br/>Resmi medya kuruluşları, Hong Kong’da konuşlu Çin ordu mensuplarının gösterilere müdahale edebileceği uyarısında bulunmuştu.<br/><br/>Çin Devlet Başkanı Şi Cinping de geçtiğimiz günlerde yaptığı açıklamada, Hong Kong’daki olayların ‘tek ülke iki sistem’ prensibini tehdit ettiğini ifade etti.<br/><br/>Hong Kong şehir merkezinde yer alan Politeknik Üniversitesi’nin kampüsüne sığınan göstericiler ile polis arasında dün çatışma yaşandı. Göstericiler, polisin kontrolü ele geçirmesini engellemek için üniversite binası girişinde ateş yaktı. Göstericiler, polisin tünelden geçme çabalarını molotof kokteylleriyle engelledi.<br/><br/>Aktivistler, polislerin üniversite kampüsüne girişini daha önce de engellemişti. Göstericiler, yeni bir hareket alanı oluşturmak için karargâh olarak gördükleri üniversitede kalmaya çalışıyor. Casson isimli bir öğrenci, “Teçhizatlarımızı koyacak ve ertesi sabah çatışmaya hazırlanmak için gece dinlenecek bir karargaha ihtiyacımız var” dedi. Diğer bir aktivist ise, “Çıkış yok, tek yapabildiğim sonuna kadar savaşmak” ifadelerini kullandı.<br/><br/>Geçtiğimiz Pazartesi, göstericiler yeni bir strateji izleyerek, hayati konumdaki kurumlara giden yolları kesmişti. Memurların iş yerlerine ulaşmada zorluklarla karşılaşması üzerine yönetim, birkaç okul ve alışveriş merkezini kapatmak zorunda kaldı. Hükümet, okulların gün boyu kapalı kalacağını açıkladı. Kasım ayının başından bu yana iki kişi hayatını kaybetti.<br/><br/>Geçtiğimiz Cumartesi günü Çin Halk Kurtuluş Ordusu mensuplarının kısa bir süreliğine sokak temizliği için dışarda görülmesi tansiyonu yeniden tırmandırdı. Göstericiler, bu gelişmeyi ordunun müdahalesi olarak niteledi. Ancak Hong Kong hükümeti, ordu mensuplarından yardım istemediklerini açıkladı.</p>
    </article>
  </body>
</html>