<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/irans-revolutionsgarde-varnar-demonstranterna"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T14:30:53+00:00"/>
    <meta property="og:title" content="Irans revolutionsgarde varnar demonstranterna"/>
    <meta property="og:description" content="Få vittnesmål har kommit ut från Iran under måndagen då internet ligger näsintill helt nere i landet. Regeringen beskriver däremot läget som lugnare, men att upplopp fortfarande brutit ut efter en helg av våldsamma protester."/>
  </head>
  <body>
    <article>
      <h1>Irans revolutionsgarde varnar demonstranterna</h1>
      <address><time datetime="2019-11-18T14:30:53+00:00">18 Nov 2019, 14:30</time> by <a rel="author">Gilda Hamidi-Nia</a></address>
      <p>
        <b>Få vittnesmål har kommit ut från Iran under måndagen då internet ligger näsintill helt nere i landet. Regeringen beskriver däremot läget som lugnare, men att upplopp fortfarande brutit ut efter en helg av våldsamma protester.</b>
      </p>
      <p>Det skulle pågå i 24 timmar men har redan passerat den fyrtionde timmen. En sådan här internetblockad har aldrig tidigare skådats i Iran och därmed har få videor och bilder kommit ut från landet.</p>
      <p>Telefonlinorna ligger också nere och det tutar upptaget för den som försöker nå folk inne i landet. Få personer har lyckats komma fram.</p>
      <h3>Talesperson: ”Lugnare i dag”</h3>
      <p>Mer än 100 banker och affärsbyggnader har satts i brand under protesterna, rapporterar nyhetsbyrån Reuters. Samtidigt har över 200 människor gripits sedan demonstrationerna bröt ut under fredagskvällen, enligt iranska myndigheter <a href="https://news.yahoo.com/protest-hit-iran-slams-us-show-support-rioters-083817509.html?soc_src=hl-viewer&amp;soc_trk=tw&amp;guccounter=1&amp;guce_referrer=aHR0cHM6Ly90LmNvL2l1T1hTZmNHNFQ_YW1wPTE&amp;guce_referrer_sig=AQAAAGLGkYqr1vHtX3pA0FM3XYNwL8RysPhREN7Qe2yDDjrS6fJn5Xyu3tHHzSQVTbU_ozHgQ7tesu7IeZ6Up1fw5GV-6BlEA3z7ZjHrCcbgzku5Ywxl5Nhop0hHH9TZ6R7qH35ajo1rgI44RgtfUFZsjwGEitt3PuLtS05lE7Mjmf2d">skriver nyhetsbyrån AFP</a>.</p>
      <p>Det återstår ”några mindre problem, och i morgon och dagen efter det kommer vi inte att ha några problem när det gäller upplopp”, säger Ali Rabiei, talesperson för den iranska regeringen vid en presskonferens.</p>
      <p>Skolorna uppges ha hållits stängt under måndagen, den fjärde dagen sedan protesterna mot de höjda bensinpriserna inleddes.</p>
      <p>Talespersonen Ali Rabiei uppger att situationen är lugnare nu jämfört med helgen. Samtidigt bekräftar han att det skett folksamlingar i några städer.</p>
      <p>– Det jag kan säga är att folksamlingarna i dag är ungefär 80 procent mindre än föregående dag, säger Ali Rabiei.</p>
      <h3>Åtgärder kan vidtas</h3>
      <p>Det är i dagsläget ännu oklart när internetkopplingen kommer tillbaka.</p>
      <p>Också Irans mäktiga revolutionsgarde har under måndagen uttalat sig, men med en varnande ton.</p>
      <p>”Om det blir nödvändigt kommer vi att vidta bestämda och revolutionära åtgärder mot fortsatta försök att störa folkets fred och säkerhet”, skriver gardet i ett uttalande i statliga medier.</p>
      <p>Anledningen till att bensinpriserna chockhöjdes har att göra med Irans hårt drabbade ekonomi. Inkomsterna ska gå till landets allra fattigaste sägs det och de första utbetalningarna ska gå till ungefär 20 miljoner människor, meddelade president Hassan Rouhani under söndagen.</p>
      <related>
        <h4>Relaterat</h4>
        <a href="https://www.svt.se/nyheter/utrikes/flera-doda-i-protesterna-i-iran"/>
        <a href="https://www.svt.se/nyheter/utrikes/protester-rasar-i-minst-40-iranska-stader"/>
      </related>
    </article>
  </body>
</html>