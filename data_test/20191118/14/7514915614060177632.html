<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/kriminalai-ir-nelaimes/35216-kleboniskio-miske-kaune-ziauriai-zmogu-nuzude-vyrai-kales-po-14-metu"/>
    <meta property="og:site_name" content="budas.lt"/>
    <meta property="article:published_time" content="2019-11-18T14:05:59+00:00"/>
    <meta property="og:title" content="Kleboniškio miške Kaune žiauriai žmogų nužudę vyrai kalės po 14 metų"/>
    <meta property="og:description" content="Kauno apygardos teismas pirmadienį du vyrus pripažino kaltais Kleboniškio miške Kaune prieš kelerius metusiauriai nužudžius žmogų ir skyrė jiems 14 ir 14 su puse metų laisvės atėmimo bausmes."/>
  </head>
  <body>
    <article>
      <h1>Kleboniškio miške Kaune žiauriai žmogų nužudę vyrai kalės po 14 metų</h1>
      <address>
        <time datetime="2019-11-18T14:05:59+00:00">18 Nov 2019, 14:05</time>
      </address>
      <figure>
        <img src="http://budas.lt/images/lapkritis/klebo.jpg"/>
      </figure>
      <p>Kauno apygardos teismas pirmadienį du vyrus pripažino kaltais Kleboniškio miške Kaune prieš kelerius metusiauriai nužudžius žmogų ir skyrė jiems 14 ir 14 su puse metų laisvės atėmimo bausmes.</p>
      <p>Kaip pranešė teismas, 22-ejų Tomas Vaicenavičius ir 23-ejų Audrius Subačius pripažinti kaltais kankindami ir itin žiauriai nužudę žmogų dėl chuliganiškų paskatų.</p>
      <p>Bylos duomenimis, 2016 metų gruodžio 24 dieną nuteistieji veikdami bendrininkų grupėje ir būdami apsvaigę nuo alkoholio dėl menkavertės dingsties – dingusio A. Subačiaus mobiliojo ryšio telefono aparato, tyčia naudojo fizinį smurtą Ž. V. atžvilgiu, ir jis nuo patirtų sužalojimų mirė.</p>
      <p>A. Subačius ir T. Vaicenavičius žuvusiajam sudavė smūgius ne tik rankomis ir kojomis, tačiau tyčia nukentėjusįjį talžė medine lenta, suduodant smūgius į galvą, šonus ir kojas.</p>
      <p>Tęsdami savo nusikalstamą sumanymą, abu atvedė nukentėjusįjį į Kleboniškio mišką ir vėliau miške sudavė nukentėjusiajam daugybinius smūgius kumščiais į galvą, pilvą ir krūtinę, šokinėjo ant nukentėjusiojo kūno.</p>
      <p>Taip pat esant vos 3 trijų laipsnių oro temperatūrai privertė nukentėjusįjį nusiauti batus ir nusivilkti megztinį ir vėliau sumuštą paliko miške.</p>
      <p>„Teisėjų kolegija sprendė, kad abu nuteistieji suvokė savo brutalų, priešingą teisei elgesį ir sąmoningai norėjo taip elgtis“, – rašoma teismo pranešime.</p>
      <p>T. Vaicenavičius nuteistas kalėti 14 metų, o A. Subačius – 14 metų ir 6 mėnesius, bausmes jie turės atlikti pataisos namuose.</p>
      <p>Taip pat teismas iš dalies patenkino nužudytojo motinos ir sesers civilinius ieškinius, priteisdamas joms neturtinės žalos atlyginimą.</p>
      <p>Nuosprendis per 20 dienų nuo jo paskelbimo gali būti skundžiamas Lietuvos apeliaciniam teismui.</p>
      <footer>Vilnius, lapkričio 18 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>