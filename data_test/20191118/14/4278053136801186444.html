<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/hokej-v-cislech-kvaca-nebo-bukarts-top-5-hracu-tydne/5043932"/>
    <meta property="og:site_name" content="Hokej.cz"/>
    <meta property="article:published_time" content="2019-11-18T14:33:00+00:00"/>
    <meta property="og:title" content="Hokej v číslech: Kváča nebo Bukarts. TOP 5 hráčů týdne"/>
    <meta property="og:description" content="Hned čtyři týmy čekal po reprezentační přestávce náročný program tří zápasů v rozmezí šesti dnů. Ostatní potom nastoupily vždy ke dvěma zápasům. Kdo nejvíce po pauze na Karjala Cup zazářil?"/>
  </head>
  <body>
    <article>
      <h1>Hokej v číslech: Kváča nebo Bukarts. TOP 5 hráčů týdne</h1>
      <address><time datetime="2019-11-18T14:33:00+00:00">18 Nov 2019, 14:33</time> by <a rel="author" href="https://hokej.cz/archiv-clanku/autor/129268" target="_blank">Ondřej Hudec</a></address>
      <p>
        <b>Hned čtyři týmy čekal po reprezentační přestávce náročný program tří zápasů v rozmezí šesti dnů. Ostatní potom nastoupily vždy ke dvěma zápasům. Kdo nejvíce po pauze na Karjala Cup zazářil?</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <h3>Roberts Bukarts (Ú, HC Vítkovice Ridera)</h3>
      <figure>
        <img src="https://hokej.cz/files/images/206/bukarts-hracitydne.png"/>
      </figure>
      <p>Vítkovice si připsaly v uplynulém týdnu dvě výhry po nájezdech a Roberts Bukarts na nich měl velký podíl. Hned čtyřikrát totiž rozvlnil síť za zády brankářů soupeře. Bukarts branku ohrozil během dvou zápasů z deseti střel a šest střeleckých pokusů si připsal z prostoru slotu. Celkově potom vytvořil osm šancí. Za jeho pobytu na ledě Vítkovice gólově přestřílely své oponenty v poměru 5:1.</p>
      <h3>Petr Kváča (B, HC Oceláři Třinec)</h3>
      <figure>
        <img src="https://hokej.cz/files/images/206/kvaca-hracitydne.png"/>
      </figure>
      <p>Petr Kváča byl velkou postavou dvou třineckých výher. Nejprve vynuloval hráče Mladé Boleslavi a v nedělním utkání s Hradcem Králové inkasoval pouze jednou. Přitom na něj šlo dohromady za dva zápasy 59 střel. Jeho výkon oproti průměrnému brankáři extraligy byl vskutku impozantní, když chytil hned 4,35 gólu navíc.</p>
      <h3>Milan Gulaš (Ú, HC Škoda Plzeň)</h3>
      <figure>
        <img src="https://hokej.cz/files/images/206/gulas-hracitydne.png"/>
      </figure>
      <p>Milan Gulaš téměř nezpomaluje. I po reprezentační přestávce si připsal ve dvou zápasech hned pět bodů a Plzni to stačilo na zisk čtyř bodů do tabulky. Gulaš si zapsal deset střeleckých pokusů z oblasti slotu a k tomu čtyřikrát vybídl ke střele z této oblasti své spoluhráče. S ním na ledě pak Plzeň vstřelila za dva zápasy šest branek, a Gulaš se tak přímo podílel kromě jedné na všech z nich.</p>
      <h3>Libor Hudáček (Ú, Bílí Tygři Liberec)</h3>
      <figure>
        <img src="https://hokej.cz/files/images/206/hudacek-hracitydne.png"/>
      </figure>
      <p>Bílí Tygři si připsali v minulém týdnu plný bodový zisk. Libor Hudáček se na výhrách podílel třemi góly a jednou asistencí. Zářil především v utkání s Litvínovem, kde měl hned sedm pokusů ze slotu a k tomu přidal i pět nahrávek na střelu. S ním na ledě měl Liberec za dva zápasy šest vtřelených branek a neinkasoval ani jednou.</p>
      <h3>Matúš Sukeľ (Ú, HC Sparta Praha)</h3>
      <figure>
        <img src="https://hokej.cz/files/images/206/sukel-hracitydne.png"/>
      </figure>
      <p>Slovenský forvard Matúš Sukeľ se na třech výhrách Sparty podílel ziskem čtyř bodů. Nedělní zápas proti Litvínovu potom přímo rozhodl gólem v prodloužení. Sukeľ si připsal šest střel na branku a sedmkrát připravil střelu spoluhráčům. Gólový poměr Sparty se Sukeľem na ledě byl stoprocentní, 5:0.</p>
      <related>
        <a href="https://hokej.cz/hokej-v-cislech-daniel-gazda-by-si-zaslouzil-vic-prostoru/5043889"/>
        <a href="https://hokej.cz/hokej-v-cislech-kdo-jsou-nejvyuzivanejsi-hraci-na-presilovky-i-oslabeni/5043822"/>
        <a href="https://hokej.cz/hokej-v-cislech-skalicky-nebo-frodl-top-5-hracu-tydne/5043567"/>
      </related>
    </article>
  </body>
</html>