<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/u-dbr-stvoryly-pidrozdil-yakyj-rozsliduvatyme-zlochyny-majdanu/"/>
    <meta property="og:site_name" content="Рубрика"/>
    <meta property="article:published_time" content="2019-11-18T14:34:01+00:00"/>
    <meta property="og:title" content="У ДБР створили підрозділ, який розслідуватиме злочини Майдану"/>
    <meta property="og:description" content="У Державному бюро розслідувань створили підрозділ з розслідування злочинів, вчинених під час масових протестів у 2013-2014 роках на Майдані. Стало відомо з Telegram-каналу директора ДБР Романа Труби. “Ми відібрали кращих, професійних слідчих, які ефективно працюватимуть над “справами Майдану” далі. Як тільки ГПУ завершить усі процесуальні дії та передасть нам матеріали кримінальних проваджень, слідчі приступлять до роботи”. […]"/>
  </head>
  <body>
    <article>
      <h1>У ДБР створили підрозділ, який розслідуватиме злочини Майдану</h1>
      <address><time datetime="2019-11-18T14:34:01+00:00">18 Nov 2019, 14:34</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/09/TRUBA-860x580-c-1.jpg"/>
      </figure>
      <p>
        <b>
          <b>У Державному бюро розслідувань створили підрозділ з розслідування злочинів, вчинених під час масових протестів у 2013-2014 роках на Майдані.</b>
        </b>
      </p>
      <p>Стало відомо з <a href="https://t.me/truba_roman">Telegram-каналу </a>директора ДБР Романа Труби.</p>
      <p>“Ми відібрали кращих, професійних слідчих, які ефективно працюватимуть над “справами Майдану” далі.</p>
      <p>Як тільки ГПУ завершить усі процесуальні дії та передасть нам матеріали кримінальних проваджень, слідчі приступлять до роботи”.</p>
      <p>4 листопада Труба поскаржився, що через нестачу слідчих розслідування справ Майдану, які передадуть ДБР із прокуратури, затягнуться. Він пояснив, що закон обмежує кількість працівників, які можуть працювати в ДБР – 1500 людей по всій Україні разом зі слідчими, оперативниками та держслужбовцями.</p>
      <p>Тоді Труба повідомив, що розслідувати справи Майдану у ДБР буде окремий підрозділ, але якщо його сформують з чинних слідчих, то це сповільнить розслідування в інших провадженнях.</p>
      <p>Він закликав ВР прийняти зміни до закону про ДБР, якими скасовується гранична чисельність працівників бюро; запроваджується спрощена конкурсна процедура для слідчих ГПУ, які розслідуватимуть “справи Майдану”.</p>
      <p><b>Важливо:</b> 20 листопада ГПУ завершує досудове розслідування у всіх кримінальних провадженнях. Після цього вони мають 3 місяці для того, щоб їх передати ДБР. Наразі в прокуратурі триває інвентаризація матеріалів.</p>
      <p>
        <a href="https://rubryka.com/2019/11/18/golos-zaklykaye-sklykaty-pozachergove-zasidannya-vr-dlya-zberezhennya-slidstva-shhodo-sprav-majdanu/">Раніше “Голос” закликав скликати позачергове засідання ВР для збереження слідства щодо справ Майдану.</a>
      </p>
    </article>
  </body>
</html>