<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/property/madrid-stroi-25-000-novi-zhilishta-koito-iska-da-dava-pod-naem-na-polovin-tsena.html?utm_source=Push%20Notifications&amp;utm_medium=article&amp;utm_campaign=%D0%9C%D0%B0%D0%B4%D1%80%D0%B8%D0%B4%20%D1%81%D1%82%D1%80%D0%BE%D0%B8%2025%20000%20%D0%BD%D0%BE%D0%B2%D0%B8%20%D0%B6%D0%B8%D0%BB%D0%B8%D1%89%D0%B0%2C%20%D0%BA%D0%BE%D0%B8%D1%82%D0%BE%20%D0%B8%D1%81%D0%BA%D0%B0%20%D0%B4%D0%B0%20%D0%B4%D0%B0%D0%B2%D0%B0%20%D0%BF%D0%BE%D0%B4%20%D0%BD%D0%B0%D0%B5%D0%BC%20%D0%BD%D0%B0%20%D0%BF%D0%BE%D0%BB%D0%BE%D0%B2%D0%B8%D0%BD%20%D1%86%D0%B5%D0%BD%D0%B0"/>
    <meta property="og:site_name" content="Money.bg"/>
    <meta property="article:published_time" content="2019-11-18T14:32:03+00:00"/>
    <meta property="og:title" content="Мадрид строи 25 000 нови жилища, които иска да дава под наем на половин цена"/>
    <meta property="og:description" content="Целта е младите хора, живеещи в столицата, да се възползват от по-достъпни имоти"/>
  </head>
  <body>
    <article>
      <h1>Мадрид строи 25 000 нови жилища, които иска да дава под наем на половин цена</h1>
      <address><time datetime="2019-11-18T14:32:03+00:00">18 Nov 2019, 14:32</time> by <a rel="author" href="https://money.bg/author/mina-stoycheva" target="_blank">Мина Стойчева</a></address>
      <p>След като преди време Берлин обяви "война" на високите цени на имотите и представи план за ограничаване на ръста им пред следващите няколко години, сега друга европейска столица планира да предприеме мерки, за да направи жилищата по-достъпни.</p>
      <p>Местната власт в Мадрид иска да бъдат изградени 25 000 апартамента, които да бъдат отдавани под наем на по-ниски цени от пазарните, като от тях ще могат да се възползват най-вече младите хора, живеещи там, пише местното издание <a href="https://www.expansion.com/economia/2019/11/16/5dcea00ae5fdeaa8258b466d.html">Expansión</a>.</p>
      <p>Целта е по този начин да се улесни достъпът на тази група граждани до жилища, които трябва да се справят с високите цени на имотите в столицата.</p>
      <p>Според данни на Евростат Испания е на шесто място в Еврозоната по средна възраст, на която младите хора напускат дома на родителите си. За страната това са средно 29,5 години в сравнение с 18,5 години за Швеция, 23,7 години за Франция и Германия и 24 години за Великобритания.</p>
      <p>Според плана "Plan Vive" на местната власт в Мадрид въпросните 25 000 жилища ще бъдат изградени върху общинска земя, като работата по проекта ще бъде под формата на публично-частно партньорство. Първите 15 000 от тях могат да бъдат завършени до края на този мандат.</p>
      <p>По думите на Давид Перес, който е съветник по регионалното развитие, благоустройството и жилищната политика към областната администрация на Мадридската общност, въпросните имоти ще могат да се отдават под наем на цени, които са наполовина на пазарните.</p>
      <p>Междувременно в испанската столица ще бъдат дадени под наем близо 50 апартамента на цени от 280 евро за служители на полицията и на Гражданската гвардия. Целта е те да бъдат подпомогнати, тъй като възнагражденията им се оказват прекалено ниски, за да могат да си позволят имоти на реални цени в града.</p>
      <p>Преди месец местната власт в Берлин обяви, че готви план за замразяване на цените на наемите за период от пет години с цел да се справи с бързото им покачване. Тогава стана ясно, че конкретните мерки в тази посока трябва да влязат в сила през 2020 година.</p>
      <p>Инициативата има за цел да намали тежестта върху наемателите там след бума в цените, довел до удвояването им през последното десетилетие.</p>
      <p>През септември пък дружество, собственост на местното правителство в Берлин, получи разрешение да изкупи 6000 апартамента за общо 920 милиона евро от ADO Properties SA. Сделката дойде като още един опит на властта да успокои недоволството сред берлинчани, породено от високите наеми в града.</p>
      <p>Тя трябва да осигури достъпни жилища. Администрацията се опитва да замрази и наемите и да увеличи строителството на апартаменти, чиито наем да е по-нисък.</p>
    </article>
  </body>
</html>