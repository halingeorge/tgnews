<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574000/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-18T14:44:19+00:00"/>
    <meta property="og:title" content="השר דרעי חושף: &quot;כחול לבן היו מוכנים לתת לנו הכל&quot;"/>
    <meta property="og:description" content="השר דרעי בישיבת החירום של בלוק מפלגות הימין והחרדים, סתם את הגולל על התוכנית בכחול לבן לצרף את ש&quot;ס לאחר הקמת ממשלת מיעוט: &quot;לא נצטרף לממשלת מיעוט. נקודה המתווה היחידי הוא מתווה הנשיא. מי שבונה על שס שלא יחיה באשליות&quot;"/>
  </head>
  <body>
    <article>
      <h1>השר דרעי חושף: "כחול לבן היו מוכנים לתת לנו הכל"</h1>
      <address><time datetime="2019-11-18T14:44:19+00:00">18 Nov 2019, 14:44</time> by <a rel="author">איתי גדסי</a></address>
      <p>
        <b>השר דרעי בישיבת החירום של בלוק מפלגות הימין והחרדים, סתם את הגולל על התוכנית בכחול לבן לצרף את ש"ס לאחר הקמת ממשלת מיעוט: "לא נצטרף לממשלת מיעוט. נקודה המתווה היחידי הוא מתווה הנשיא. מי שבונה על שס שלא יחיה באשליות"</b>
      </p>
      <figure>
        <img src="http://www.93fm.co.il/wp-content/uploads/2019/11/F190922YS142.jpg"/>
        <figcaption>
          <cite>צילום: פלאש 90</cite>
        </figcaption>
      </figure>
      <p>יו"ר ש"ס השר אריה דרעי השתתף בישיבת החירום של חברי הבלוק בכנסת והתייחס לדיווחים השקריים כי יתכן וש"ס תצטרף לממשלת מיעוט לאחר שתקום, "אחד מהטיעונים ששמעתי לאחרונה להצדקת ממשלת המיעוט שזו התחלה ובהמשך יצטרפו אחרים. אני רוצה להבהיר בקשר לש״ס ומצהיר בצורה הכי ברורה. בשום מצב ובשום זמן לא נצטרף לממשלת מיעוט. נקודה המתווה היחידי הוא מתווה הנשיא. מי שבונה על שס שלא יחיה באשליות".</p>
      <p>בנוסף תקף דרעי את ההרס הצפוי לסטטוס קוו במדינת ישראל בממשלת מיעוט ליברמן-ערבים-גנץ: "התוודעתי שיש איזה סיכום על מתווה של דת ומדינה בין ליברמן לכחול לבן. זה חיסולו המוחלט והטוטאלי של הסטטוס קוו. אני רוצה לספר שכחול לבן היו מוכנים לתת לנו הכל, ולתחום לנו כולל שמירת הסטטוס קוו ככתבו ולשונו והכל כדי להקים איתם ממשלה, לכן ה'הסכם' הזה הוא מהלך ציני".</p>
      <figure>
        <img src="http://www.93fm.co.il/wp-content/uploads/2019/11/F191118HP07.jpg"/>
      </figure>
      <p>דרעי תקף את חוסר ההגינות של כחול לבן אל מול נתניהו, "מאשימים את נתניהו בשמירת הבלוק. והאמת היא, שגם אם נתניהו יגיע למו״מ על כחול לבן לבד, ללא הבלוק, הם דורשים שהוא יהיה שני ברוטציה ולא ראשון. לכן זה הוכחה ברורה שהסיפור של הבלוק הוא תירוץ והם לא באמת רוצים אחדות".</p>
      <p>בסיום דבריו אמר דרעי, "לכן אני חוזר וקורא לראשי כחול לבן שהם אנשים ראויים ותרמו למדינה. אל תלכו למהלכים פסולים כמו ממשלת מיעוט ושיתוק עם כל ההשלכות הבטחוניות הקשות. יש על השולחן מתווה מצויין. זה מה שהציבור רוצה וצריך". אמר יו"ר ש"ס בישיבת החירום.</p>
      <related>
        <a href="http://www.93fm.co.il/radio/574414/"/>
        <a href="http://www.93fm.co.il/radio/574410/"/>
        <a href="http://www.93fm.co.il/radio/574367/"/>
      </related>
    </article>
  </body>
</html>