<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820534-sencov-vvazae-so-es-mig-bi-vziti-zorstkisih-zahodiv-sodo-putina.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T14:20:00+00:00"/>
    <meta property="og:title" content="Сенцов вважає, що ЄС міг би вжити жорсткіших заходів щодо Путіна"/>
    <meta property="og:description" content="Європейські країни продовжують купувати російський газ та нафту, завдяки чому Володимир Путін досі перебуває при владі й робить те, що хоче."/>
  </head>
  <body>
    <article>
      <h1>Сенцов вважає, що ЄС міг би вжити жорсткіших заходів щодо Путіна</h1>
      <h2>Європейські країни продовжують купувати російський газ та нафту, завдяки чому Володимир Путін досі перебуває при владі й робить те, що хоче.</h2>
      <address>
        <time datetime="2019-11-18T14:20:00+00:00">18 Nov 2019, 14:20</time>
      </address>
      <p>Таку думку на пресконференції в Іспанії у понеділок висловив український режисер Олег Сенцов, нещодавно звільнений з російського ув'язнення, повідомляє кореспондент Укрінформу.</p>
      <p>На думку Сенцова, Європейський Союз міг би зробити більше саме у протистоянні Путіну.</p>
      <p>"Країни продовжують купувати російські газ та нафту, завдяки чому Путін досі при владі й робить те, що хоче", - заявив він.</p>
      <p>Сенцов перебуває в Барселоні в рамках заходів, організованих Офісом Європейського парламенту. Зокрема, спільно з генеральним консульством України в Барселоні на честь Сенцова організовано прийом для місцевих політичних кіл.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819684-u-krimu-skoro-povnistu-zakriut-svobodu-internetu-sencov.html">У Криму скоро повністю закриють свободу інтернету — Сенцов</a>
      </blockquote>
      <p>Крім серій інтерв’ю, український режисер представить документальний фільм "Процес" про своє ув’язнення в рамках Барселонського кінофестивалю з прав людини.</p>
      <p>За словами <a href="https://www.ukrinform.ua/tag-sencov">Сенцова</a>, він виконує громадську місію - їздити по світу й нагадувати, що війна триває, і залишається ще багато ув’язнених у Росії та полонених на Донбасі.</p>
      <p>Як повідомляв Укрінформ, 26 листопада у Страсбурзі відбудеться офіційне вручення Сенцову премії Європейського парламенту за свободу думки імені Андрія Сахарова. Церемонія відбудеться у головній залі засідань законодавчого органу ЄС під час чергової пленарної сесії.</p>
      <p>Сенцов став лауреатом премії Європарламенту ім. Сахарова за 2018 рік, у той час, коли відбував у Росії незаконне ув’язнення - його протиправно засудили до 20 років суворого режиму за нібито терористичну діяльність у Криму.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819652-sencov-putin-hoce-nakinuti-okupovanij-donbas-na-siu-ukraini.html">Сенцов: Путін хоче накинути окупований Донбас на шию України</a>
      </blockquote>
      <p>7 вересня 2019 року Сенцова та ще 34 українських політв'язнів та військовополонених звільнили у результаті обміну з російською стороною.</p>
      <p>Премія за свободу думки імені радянського дисидента і правозахисника Андрія Сахарова була заснована Європейським парламентом у 1988 році. Її вручають людям, які відзначилися "винятковим внеском у боротьбу за права людини". Матеріальний еквівалент премії становить 50 тисяч євро.</p>
    </article>
  </body>
</html>