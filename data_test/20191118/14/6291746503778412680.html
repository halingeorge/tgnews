<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/18/la-polizia-spagnola-ha-trovato-unenorme-coltivazione-di-marijuana-in-un-bosco-in-aragona/"/>
    <meta property="og:site_name" content="Il Post"/>
    <meta property="article:published_time" content="2019-11-18T14:48:23+00:00"/>
    <meta property="og:title" content="La polizia spagnola ha trovato un’enorme coltivazione di marijuana in un bosco in Aragona"/>
    <meta property="og:description" content="La polizia spagnola ha trovato un'enorme coltivazione di marijuana nascosta in un remoto bosco nella regione di Aragona. La scoperta ha portato al sequestro di circa sedicimila piante di marijuana e all'arresto di sei persone. L'indagine sulla coltivazione di marijuana era iniziata per caso, mentre la polizia"/>
  </head>
  <body>
    <article>
      <h1>La polizia spagnola ha trovato un’enorme coltivazione di marijuana in un bosco in Aragona</h1>
      <address>
        <time datetime="2019-11-18T14:48:23+00:00">18 Nov 2019, 14:48</time>
      </address>
      <p>La polizia spagnola ha trovato un’enorme coltivazione di marijuana nascosta in un remoto bosco nella regione di Aragona. La scoperta ha portato al sequestro di circa sedicimila piante di marijuana e all’arresto di sei persone. L’indagine sulla coltivazione di marijuana era iniziata per caso, mentre la polizia indagava sui furti a distributori automatici di sigarette in bar e stazioni di servizio nel nord dell’Aragona. La polizia ha scoperto che le stesse persone che derubavano i distributori automatici avevano anche creato la piantagione di marijuana, disboscando una grande area in un bosco a cui si arrivava dopo 30 minuti di auto su una strada per cui era necessario usare dei 4×4 e poi camminando 30 minuti a piedi su un terreno particolarmente impervio. Per monitorare la piantagione, ha detto la polizia, era stato costruito un accampamento permanente, con provviste e cucina. La piantagione è stata scoperta a settembre, ma per rimuovere le piante sono occorse diverse settimane di lavoro.</p>
      <figure>
        <iframe src="https://www.youtube.com/embed/C9AWO1Ue8UY" width="675" height="380" data-service="Youtube" scrolling="no"/>
      </figure>
    </article>
  </body>
</html>