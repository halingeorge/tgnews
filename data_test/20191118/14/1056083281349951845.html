<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717810/%D9%84%D8%B2%D9%88%D9%85-%D8%A8%D9%87-%DA%A9%D8%A7%D8%B1%DA%AF%DB%8C%D8%B1%DB%8C-%D8%B8%D8%B1%D9%81%DB%8C%D8%AA-%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%A8%D8%B1%D8%A7%DB%8C-%D8%AA%D8%B1%D9%88%DB%8C%D8%AC-%D9%81%D8%B1%D9%87%D9%86%DA%AF-%D9%88-%D8%AA%D9%85%D8%AF%D9%86-%D8%A7%D8%B3%D9%84%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:13:16+00:00"/>
    <meta property="og:title" content="لزوم به کارگیری ظرفیت‌های دانشجویی برای ترویج فرهنگ و تمدن اسلام و ایران"/>
    <meta property="og:description" content="جلسه کمیته فرهنگ و تمدن اسلام و ایران شورای عالی انقلاب فرهنگی به ریاست دکتر ولایتی در محل دبیرخانه این شورا برگزار شد."/>
  </head>
  <body>
    <article>
      <h6 class="kicker">در کمیته فرهنگ و تمدن تأکید شد</h6>
      <h1>لزوم به کارگیری ظرفیت‌های دانشجویی برای ترویج فرهنگ و تمدن اسلام و ایران</h1>
      <address><time datetime="2019-11-18T14:13:16+00:00">18 Nov 2019, 14:13</time> by <a rel="author">محبوبه نقره خامه</a></address>
      <p>جلسه کمیته فرهنگ و تمدن اسلام و ایران شورای عالی انقلاب فرهنگی به ریاست دکتر ولایتی در محل دبیرخانه این شورا برگزار شد.</p>
      <p><b>به گزارش ایسنا،</b> در ابتدای این جلسه گزارشی از لزوم به‌کارگیری ظرفیت‌ها و قابلیت‌های کانون‌های دانشجویی به منظور ترویج موضوع فرهنگ و تمدن اسلام و ایران ارائه شد.</p>
      <p>در این گزارش ضمن پیشنهاد تشکیل یک کانون دانشجویی مربوط به فرهنگ و تمدن اسلام و ایران در دانشگاه‌های کشور، برخی از وظایف این کانون‌ها نیز تشریح شد.</p>
      <p>در بخش دیگری از این گزارش با اشاره به تقسیم کار  کانون‌های دانشجویی فرهنگ و تمدن با توجه به کارکرد دانشگاه متبوع، پزشکی، فنی، مهندسی و... ایجاد اتحادیه تشکل‌های دانشجویی در سراسر کشور نیز مورد تأکید قرار گرفت.</p>
      <p>پس از ارائه این گزارش، اعضاء به بیان نظرات و پیشنهادهای خود پرداختند، که اهم مطالب ارایه شده شامل نقش قشر جوان دانشجو در ساخت تمدن نوین اسلامی، جلوگیری از تراکم بیش از حد تشکل‌های دانشجویی در دانشگاه‌ها با توجه به محدودیت‌های موجود، نظارت بر روند فعالیت‌های تشکل‌های دانشجویی فرهنگ و تمدن اسلام و ایران، مقابله با تحریف تاریخ تمدن اسلام و ایران به ویژه در مورد خدمات اسلام به ایران، توجه به مفاخر ملی و محلی در هر منطقه از کشور است.</p>
      <p>ولایتی در همین خصوص تاکید کرد: بستر مناسب این کار هم اکنون در برخی از دانشگاه ها فراهم است.</p>
      <p>عضو شورای عالی انقلاب فرهنگی افزود: متأسفانه موضوع فرهنگ و تمدن اسلام و ایران هنوز برای برخی افراد در جامعه علمی کشور به درستی تبیین نگردیده که باید در این زمینه اقدام‌ کرد.</p>
      <p>دستور بعدی جلسه کمیته فرهنگ و تمدن اسلام و ایران، بررسی پیش‌نویس گزارش تهیه شده برای ارائه در صحن شورای عالی انقلاب فرهنگی بود که این گزارش با توجه به برخی از تغییرات انجام شده در وظایف و صلاحیت‌های کمیته مورد بررسی قرار گرفت.</p>
      <p>ویرایش و بازنویسی آئین‌نامه کمیته فرهنگ و تمدن اسلام و ایران، بررسی دقیق زمینه‌های پیشنهاد اصلاح مصوبه شورای عالی انقلاب فرهنگی در مورد کمیته فرهنگ و تمدن اسلام و ایران، معرفی دستاوردها و اقدامات و برنامه‌های پیش روی کمیته فرهنگ و تمدن اسلام و ایران از موضوعات پیشنهادی اعضا بوده است.</p>
      <p>بنا بر اعلام مرکز خبر شورای عالی انقلاب فرهنگی، ولایتی هم طی سخنانی گفت: هیچ مانعی در مسیر پیشرفت و تکامل عملکردهای کمیته فرهنگ و تمدن اسلام و ایران وجود ندارد.</p>
      <p>انتهای پیام</p>
    </article>
  </body>
</html>