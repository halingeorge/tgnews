<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/18/a-vadaszok-elougrottak-a-vad-kontra-auto-balesetekrol-szolo-javaslatukkal"/>
    <meta property="og:site_name" content="infostart"/>
    <meta property="article:published_time" content="2019-11-18T14:38:47+00:00"/>
    <meta property="og:title" content="A vadászok előugrottak a &quot;vad kontra autó&quot; balesetekről szóló javaslatukkal"/>
    <meta property="og:description" content="Az állam, az autósok és a vadászok feladata lenne egy közös káralap létrehozása - tartják a hevesi vadászok."/>
  </head>
  <body>
    <article>
      <h1>A vadászok előugrottak a "vad kontra autó" balesetekről szóló javaslatukkal</h1>
      <address><time datetime="2019-11-18T14:38:47+00:00">18 Nov 2019, 14:38</time> by <a rel="author">Infostart</a></address>
      <h3>Az állam, az autósok és a vadászok feladata lenne egy közös káralap létrehozása - tartják a hevesi vadászok.</h3>
      <p>A <a href="https://www.heol.hu/kek-hirek/helyi-kek-hirek/vadbalesetek-kozos-karalap-lenne-a-legjobb-megoldas-2056338/">Heol.hu</a> annak járt utána, hogy a vadászszakma mit javasol a vadak kontra autók balesettípusok utólagos kárügyintézésére.</p>
      <p>Az Országos Magyar Vadászkamara Heves megyei titkára, Kovács István János a lapnak elmondta, évtizedes gondról van szó:</p>
      <blockquote>a vad az állam tulajdona, a vadászati jog a terület tulajdonosáé, aki haszonbérbe adhatja a területet a vadásztársaságoknak.</blockquote>
      <p>"Mivel a közutak a vadak élőhelyein helyezkednek el, nehéz megállapítani, hogy egy vadütközés során ki a felelős a károkért. Tény, hogy a vadászati törvény rendelkezik a vadgazdálkodás mikéntjéről és felelősségéről, azonban az ütközéses eseteknél mindig szem előtt kell tartani, hogy az üzembentartók felróhatóságuk arányában kötelesek a másiknak okozott kárt megtéríteni" - vélekedik.</p>
      <p>Természetesen szükséges egy alapos rendőri helyszíni szemle, amiből adott esetben kiderül, milyen állapotban volt az út, a szegély, van-e bozót, felmerülhet-e relatív gyorshajtás, figyelmeztetett-e tábla a vadveszélyre.</p>
      <p>A biztosítók egyelőre nem szívesen mennek bele ebbe a műfajba, pedig volna rá a vadászok szerint "képlet".</p>
      <p>Ami biztos, hogy jelenleg a Ptk. szerint ha veszélyes üzemek egymásnak okoznak kárt, az üzembentartók felróhatóságuk arányában kötelesek a másiknak okozott kárt megtéríteni. A veszélyes üzemek találkozása esetén, ha a gépjármű vezetője, a vadászatra jogosult magatartása nem róható fel, akkor a két fél saját maga viseli a balesetben érintett javakban okozott károkat, mindenki a saját kárát.</p>
      <p>A vadászok szerint azonban a legjobb a közös kockázatviselés lenne, ezért szorgalmazzák egy közös káralap létrehozását, amelyben az állam tényleg a vad tulajdonosaként szerepelne, valamint a közút fenntartójaként. Az autós dolga lenne cascót kötni, a vadásztársaságoknak pedig ügyelni az erdő rendjét. Egy ilyen megegyezést akár az is kikényszeríthet, hogy egyre több a vad Magyarországon az utóbbi években.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>