<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/18/r-karbauskis-siulo-viesinti-seimo-nariu-darbotvarkes/"/>
    <meta property="og:site_name" content="alkas.lt"/>
    <meta property="article:published_time" content="2019-11-18T14:08:00+00:00"/>
    <meta property="og:title" content="R. Karbauskis siūlo viešinti Seimo narių darbotvarkes"/>
    <meta property="og:description" content="Lapkričio 18 d. Lietuvos valstiečių ir žaliųjų sąjungos (LVŽS) frakcijos seniūnas Ramūnas Karbauskis registravo pasiūlymą Seimo Valstybės valdymo ir savivaldybių komitete (VVSK) svarstomam Lobistinės veiklos įstatymo projektui."/>
  </head>
  <body>
    <article>
      <h1>R. Karbauskis siūlo viešinti Seimo narių darbotvarkes</h1>
      <address>
        <time datetime="2019-11-18T14:08:00+00:00">18 Nov 2019, 14:08</time>
      </address>
      <p>Lapkričio 18 d. Lietuvos valstiečių ir žaliųjų sąjungos (LVŽS) frakcijos seniūnas Ramūnas Karbauskis registravo pasiūlymą Seimo Valstybės valdymo ir savivaldybių komitete (VVSK) svarstomam Lobistinės veiklos įstatymo projektui.</p>
      <p>Pasiūlymu siekiama užtikrinti Seimo narių darbotvarkių viešinimą bent jau Seimo interneto svetainėje. Šį sprendimą Seimo narys siūlo po to, kai praėjusią savaitę komitetas nepalaikė anksčiau pateikto siūlymo dėl Seimo narių darbotvarkių viešinimo.</p>
      <p>„Stebina kolegų iš opozicijos, nepritariančių veiklos viešumo ir skaidrumo didinimui, motyvai. Teiginys, esą „mes tik patys sau vadovaujame“ parodo visišką nepagarbą rinkėjams bei savo pareigų nesuvokimą. Seimo narys privalo atsiskaityti rinkėjams apie savo veiklą, o atsakingas valdymas reikalauja užtikrinti visišką Seimo nario veiklos viešumą“ – teigia R. Karbauskis.</p>
      <p>LVŽS frakcijos seniūnas R. Karbauskis džiaugiasi, kad jo frakcijos nariai į savo darbotvarkių viešinimą, nors šiuo metu to ir nereikalauja įstatymas, žvelgia ypač atsakingai ir rodo pavyzdį kitų frakcijų kolegoms. Pasak LVŽS frakcijos seniūno, „2019 m. pavasario sesijos metu daugiausiai susitikimų viešino LVŽS frakcijos narė Virginija Vingrienė, ministrai Virginijus Sinkevičius, Kęstutis Mažeika. Darbotvarkę išviešinti yra paprasta, tai nesudėtingai gali padaryti tiek Seimo nario padėjėjai, tiek ir pats Seimo narys.“</p>
      <p>Kartu Seimo narys R. Karbauskis pažymi, jog „Darbotvarkių viešinimas nelaikytinas ir alternatyva kryžminiam susitikimų su lobistais deklaravimui, kadangi darbotvarkių viešinimas sudaro galimybę skelbti ir kitus susitikimus, kurių neapima kryžminio susitikimų su lobistais deklaravimo pareiga. Juo labiau, kad tų kitų Seimo narių susitikimų ne su lobistais tikrai yra daugiau ir visuomenė turi teisę žinoti ir apie juos. Taigi, viešinamos darbotvarkės kartu su kryžminio deklaravimo pareiga užtikrins didesnį aukštas pareigas valstybės ar savivaldybių lygmenyse einančių politikų ar politinio pasitikėjimo valstybės tarnautojų veiklos atvirumą visuomenei bei skaidrumą.“</p>
      <p>R. Karbauskio registruotame pasiūlyme numatoma, kad Respublikos Prezidentas, Lietuvos Respublikos Seimo, Lietuvos Respublikos Vyriausybės nariai, viceministrai, Seimo, Vyriausybės, ministerijų, kancleriai, politinių partijų vadovai, merai, savivaldybių tarybų nariai, savivaldybių administracijų direktoriai ir jų pavaduotojai viešai skelbia savo darbotvarkes. Darbotvarkės būtų skelbiamos juridinių asmenų, kuriuose aukščiau nurodyti asmenys eina atitinkamas pareigas, interneto svetainėse. Viešas darbotvarkių skelbimas apimtų visų darbinių susitikimų deklaravimą ir taip papildytų ankstesnius R. Karbauskio pasiūlymus, susijusius su įvykusių lobistų bei politikų susitikimų deklaravimu specialioje ​Skaidrių teisėkūros procesų informacinėje sistemoje.</p>
      <related>
        <h4>Susiję straipsniai:</h4>
        <a href="http://alkas.lt/2017/01/07/lvzs-vedliu-perrinktas-r-karbauskis/"/>
        <a href="http://alkas.lt/2017/01/12/seime-po-pateikimo-pritarta-siulymui-mazinti-seimo-nariu-skaiciu-ir-paankstinti-rinkimus/"/>
        <a href="http://alkas.lt/2018/10/10/r-karbauskis-pasiule-pradeti-diskusija-del-a-ramanausko-vanago-pripazinimo-lietuvos-valstybes-vadovu/"/>
        <a href="http://alkas.lt/2018/10/04/r-karbauskis-siulo-pilieciams-mokantiems-mokescius-ne-lietuvoje-neskaiciuoti-skolos-sodrai/"/>
        <a href="http://alkas.lt/2017/07/19/lvzs-vadovybe-pranese-g-kildisiene-pasitrauks-is-partijos/"/>
      </related>
    </article>
  </body>
</html>