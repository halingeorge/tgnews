<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717805/%D8%A2%D9%85%D8%A7%D8%AF%D9%87-%D8%A8%D8%A7%D8%B4-%DB%B5%DB%B3-%D8%A7%DA%A9%DB%8C%D9%BE-%D8%B1%D8%A7%D9%87%D8%AF%D8%A7%D8%B1%DB%8C-%D8%AF%D8%B1-%DA%AF%DB%8C%D9%84%D8%A7%D9%86-%D8%A8%D8%B1%D9%81%D8%B1%D9%88%D8%A8%DB%8C-%DB%B9%DB%B0%DB%B0-%DA%A9%DB%8C%D9%84%D9%88%D9%85%D8%AA%D8%B1%DB%8C-%D9%85%D8%AD%D9%88%D8%B1%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:07:17+00:00"/>
    <meta property="og:title" content="آماده باش ۵۳ اکیپ راهداری در گیلان/ برفروبی ۹۰۰ کیلومتری محورها"/>
    <meta property="og:description" content="ایسنا/گیلان مدیرکل راهداری و حمل و نقل جاده ای گیلان از اجرای بیش از ۹۰۰ کیلومترباند عملیات برفروبی طی ۷۲ ساعت اخیر توسط راهداران استان خبر داد و گفت: ۵۳ اکیپ راهداری با ۵۱۷ نفر نیروی راهدار در ۲۸ راهدارخانه استان مستقر و آماده خدمت رسانی هستند."/>
  </head>
  <body>
    <article>
      <h1>آماده باش ۵۳ اکیپ راهداری در گیلان/ برفروبی ۹۰۰ کیلومتری محورها</h1>
      <address><time datetime="2019-11-18T14:07:17+00:00">18 Nov 2019, 14:07</time> by <a rel="author">طاهره رفعتی</a></address>
      <p>ایسنا/گیلان مدیرکل راهداری و حمل و نقل جاده ای گیلان از اجرای بیش از ۹۰۰ کیلومترباند عملیات برفروبی طی ۷۲ ساعت اخیر توسط راهداران استان خبر داد و گفت: ۵۳ اکیپ راهداری با ۵۱۷ نفر نیروی راهدار در ۲۸ راهدارخانه استان مستقر و آماده خدمت رسانی هستند.</p>
      <p>محمدرضا نازک کار در گفت وگو با ایسنا، اظهار کرد: در پی بارش برف در محورهای کوهستانی، اکیپ های راهداری استان با آمادگی لازم از ساعات اولیه بارش در محورهای شریانی استان حضور داشته و نسبت به اجرای بیش از ۹۰۰ کیلومترباند برفروبی محورهای کوهستانی استان اقدام کردند.</p>
      <p>وی با بیان اینکه بارش برف در محورهای کوهستانی به بیش از ۶۰ سانتیمتر رسیده است، گفت: اکیپ های راهداری اداره‌کل راهداری و حمل و نقل جاده ای استان در محورهای مذکور مستقر هستند.</p>
      <p>مدیرکل راهداری و حمل و نقل جاده ای گیلان با بیان اینکه ۵۳ اکیپ راهداری با ۵۱۷ نفر نیروی راهدار و با استفاده از ۳۲۱ دستگاه ماشین آلات سبک و سنگین در ۲۸ راهدارخانه استان مستقر و آماده خدمت رسانی هستند، تصریح کرد: گیلان ۲۰ راهدارخانه ثابت و هشت راهدارخانه سیار دارد.</p>
      <p>نازک کار از اسکان ۱۰ نفر مسافر در محور اسالم به خلخال در راهدارخانه حوزه شهرستان تالش خبر داد و گفت:۳۸ مورد امدادرسانی به خودروهای در راه مانده پونل - خلخال، اسالم به خلخال و سیاهکل - دیلمان انجام شد.</p>
      <p>وی با بیان اینکه برفروبی در محورهای کوهستانی شهرستان رودبار،  سیاهکل، املش و شفت ادامه دارد خاطرنشان کرد: در حال حاضر کلیه محورهای اصلی و فرعی استان باز است و تردد جریان دارد.</p>
      <p>این مقام مسئول از مردم خواست ضمن پرهیز از مسافرت های غیر ضروری به مناطق کوهستانی و برفگیر، حتما پیش از برنامه ریزی برای سفر از طریق تماس با سامانه ۱۴۱ مرکز مدیریت راه ها از وضعیت راه های استان مطلع شوند.</p>
    </article>
  </body>
</html>