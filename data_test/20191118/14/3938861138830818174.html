<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/krym/_povernennya-korabliv-rosiya-maye-ponesti-pokarannya/938684"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T14:46:00+00:00"/>
    <meta property="og:title" content="Повернення кораблів: Росія має понести покарання"/>
    <meta property="og:description" content="21 листопада в Гаазі проведуть перші слухання арбітражного трибуналу. Розглядатимуть захоплення трьох українських військових кораблів та членів екіпажу росіянами. Поки &quot;Нікополь&quot;, &quot;Бердянськ&quot; і &quot;Яни Капу&quot; прямують додому в Одесу, команда Міністерства закордонних справ прямує в Гаагу, де ..."/>
  </head>
  <body>
    <article>
      <h1>Повернення кораблів: Росія має понести покарання</h1>
      <address><time datetime="2019-11-18T14:46:00+00:00">18 Nov 2019, 14:46</time> by <a rel="author">Gazeta.ua</a></address>
      <p>21 листопада в Гаазі проведуть перші слухання арбітражного трибуналу. Розглядатимуть захоплення трьох українських військових кораблів та членів екіпажу росіянами.</p>
      <p>Поки "Нікополь", "Бердянськ" і "Яни Капу" прямують додому в Одесу, команда Міністерства закордонних справ прямує в Гаагу, де вже в четвер відбудуться перші слухання арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права", - написала заступник міністра закордонних справ з питань європейської інтеграції <b>Олена Зеркаль</b> на своїй сторінці у Facebook</p>
      <p>Зеркаль додала, що робота з визволення моряків почалася з моменту їх захоплення.</p>
      <figure>
        <img src="https://static2.gazeta.ua/img2/cache/gallery/938/938684_1_w_1200.jpg?v=0"/>
        <figcaption>Олена Зеркаль додала, що українська сторона збирається довести світу, що прохід 25 листопада 2018 року було мирним і законним, а дії Російської Федерації, в тому числі по кримінальному переслідуванню наших моряків, є порушенням норм міжнародного права<cite>Автор: Скріншот</cite></figcaption>
      </figure>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/krym/_rosiya-povertaye-ukrayini-zahopleni-sudna/938638"/>
      </related>
      <p>"1 квітня 2019 року, згідно з вимогами Міжнародної Конвенції ООН з морського права, ми повідомили Російську Федерацію про спір за Конвенцією ООН з морського права. Бо захоплення і утримування українських військово-морських кораблів та членів їхніх екіпажів є грубим порушенням Росією імунітетів військових кораблів, гарантованих нормами міжнародного звичаєвого і морського права. Міжнародний трибунал з морського права 25 травня 2019 року на запит України зобов'язав Росію негайно повернути під контроль України "Нікополь", "Бердянськ" і "Яни Капу" та 24 членів їхніх екіпажів. Проте наказ Міжнародного трибуналу не був і не є самоціллю. Наша мета - встановлення порушення права, відновлення його і отримання належної компенсації", - зазначила Зеркаль.</p>
      <blockquote>Росія <a href="https://gazeta.ua/articles/krym/_okupanti-povernuli-ukrayini-zahopleni-korabli/938663">передала Україні кораблі "Нікополь", "Бердянськ" та буксир "Яни Капу",</a> затримані в Керченській протоці в листопаді 2018 року.<br/>"18 листопада відбулася передача українській стороні трьох кораблів ВМФ України, які в листопаді 2018 року порушили кордон Російської Федерації під час навмисної провокації Києва в районі Керченської протоки і були затримані російськими правоохоронними органами", - повідомляє МЗС РФ.</blockquote>
    </article>
  </body>
</html>