<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/suceava/urmarile-pestei-porcine-romania-doar-opt-firme-autohtone-mai-dreptul-exporte-carne-porc-afla-judetul-suceava-1_5dd2a1465163ec427125636b/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T14:13:25+00:00"/>
    <meta property="og:title" content="Urmările pestei porcine în România: doar opt firme autohtone mai au dreptul să exporte carne de porc. Toate se află în judeţul Suceava"/>
    <meta property="og:description" content="Doar opt procesatori de carne de porc din România mai au dreptul să exporte în Uniunea Europeană. Cele opt firme se află în judeţul Suceava, singurul din ţară care a reuşit să prevină apariţia pestei porcine afircane. Informaţia a fost confirmată de vicepreşedintele ANSVSA, Octavian Ilişoi."/>
  </head>
  <body>
    <article>
      <h1>Urmările pestei porcine în România: doar opt firme autohtone mai au dreptul să exporte carne de porc. Toate se află în judeţul Suceava</h1>
      <address><time datetime="2019-11-18T14:13:25+00:00">18 Nov 2019, 14:13</time> by <a rel="author">Oana Şlemco</a></address>
      <h4>Doar opt procesatori de carne de porc din România mai au dreptul să exporte în Uniunea Europeană. Cele opt firme se află în judeţul Suceava, singurul din ţară care a reuşit să prevină apariţia pestei porcine afircane. Informaţia a fost confirmată de vicepreşedintele ANSVSA, Octavian Ilişoi.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/targoviste/medicii-veterinari-confirmat-pest-porcina-patru-comune-dambovita-animalele-fost-ucise-1_5dce732a5163ec42710b3003/index.html"/>
        <a href="https://adevarul.ro/locale/pitesti/doua-focare-pesta-porcina-arges-350-mistreti-zeci-porci-domestici-vor-omorati-1_5dce60d05163ec42710a8993/index.html"/>
      </related>
      <p>Vicepreşedintele ANSVSA (Autoritatea Naţională Sanitară Veterinară şi pentru Siguranţa Alimentelor), Octavian Ilişoi, a confirmat pentru „Adevărul” informaţia potrivit căreia cele opt firme din România care mai au dreptul să exporte carne de porc în Uniunea Europeană se află toate în judeţul Suceava. Judeţul este singurul din ţară care a reuşit să prevină pesta porcină africană.</p>
      <p>Cele opt firme care au liber la export au fost informate în acest sens de către Direcţia Sanitar Veterinară şi pentru Siguranţa Alimentelor Suceava. Instituţia sanitar-veterinară le-a comunicat exportatorilor decizia 2019/1900 a Comisiei Europene din 12 noiembrie 2019. Cei opt procesatori sunt autorizaţi pentru schimb intracomunitar şi export de produse (carne de porc tranşată, produse din carne etc.) şi export în pieţe terţe.</p>
      <p>Cele opt firme sunt: Carpatis Suceava, Rogelya Fălticeni, Raitar Suceava, Superstar Rădăuţi, Harald Măzănăeşti, Killer Horodnic de Jos, Facos Suceava şi Bicarus Bilca.</p>
      <p>Mai sunt şi alţi procesatori în ţară care au drept de comerţ, însă doar pe teritoriul ţării.</p>
      <p><a href="https://www.monitorulsv.ro/Local/2019-11-16/Pe-piata-exportatorilor-de-carne-de-porc-din-Romania-au-ramas-doar-opt-firme-toate-din-judetul-Suceava">Prefectura Suceava şi Comitetul Local de Combatere a Bolilor au instituit,</a> încă din 2016, un grad de alertă crescut în judeţ, cu reguli de bio-securitate sporite, în urma cazurilor de pestă porcină africană din Ucraina. În acest an, când boala a apărut în judeţul Botoşani, DSVSA Suceava şi poliţia au instituit măsuri suplimentare de protecţie, prin organizarea de filtre mixte la intrările în judeţul Suceava şi un control sever al circulaţiei animalelor şi produselor şi subproduselor din carne de porc.</p>
      <hr/>
    </article>
  </body>
</html>