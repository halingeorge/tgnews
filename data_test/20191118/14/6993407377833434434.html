<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dudka-bessarabov-sprava-dyversantiv/30278562.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T14:51:44+00:00"/>
    <meta property="og:title" content="«Справа українських диверсантів»: Дудка і Бессарабов «знайшлися» в СІЗО Сімферополя"/>
    <meta property="og:description" content="Засуджені російським судом у «справі українських диверсантів» Володимир Дудка й Олексій Бессарабов перебувають у Сімферопольському СІЗО, повідомив проєкту Радіо Свобода Крим.Реалії 18 листопада брат В"/>
  </head>
  <body>
    <article>
      <h1>«Справа українських диверсантів»: Дудка і Бессарабов «знайшлися» в СІЗО Сімферополя</h1>
      <address>
        <time datetime="2019-11-18T14:51:44+00:00">18 Nov 2019, 14:51</time>
      </address>
      <p>Засуджені російським судом у «справі українських диверсантів» Володимир Дудка й Олексій Бессарабов перебувають у Сімферопольському СІЗО, повідомив проєкту Радіо Свобода <a href="https://ru.krymr.com/a/news-dudku-i-besarabova-etapirovali/30278415.html">Крим.Реалії</a> 18 листопада брат Володимира Дудки Петро Дудка.</p>
      <p>«Брат і Бессарабов вже перебувають у СІЗО Сімферополя. Чекають оформлення документів і етапування в колонію. Також адвокати готують документи на касаційний суд», – сказав Петро Дудка.</p>
      <p>Отримати коментар адвоката Оксани Железняк наразі не вдалося.</p>
      <p>23 жовтня стало відомо, що засуджених російським судом у так званій «справі українських диверсантів» Володимира Дудку та Олексія Бессарабова <a href="https://www.radiosvoboda.org/a/news-dudka-bessarabov-sizo-krym/30232910.html">етапували з СІЗО «Матроська тиша»</a> в Москві в невідомому напрямку.</p>
      <p>9 листопада 2016 року в Севастополі затримали співробітників кримського аналітичного центру «Номос» Дмитра Штиблікова і Олексія Бессарабова, а також їхнього близького друга Володимира Дудку. Усіх трьох звинуватили в підготовці диверсій в анексованому Криму на замовлення української розвідки.</p>
      <p>Севастопольський міський суд 4 квітня цього року <a href="https://www.radiosvoboda.org/a/news-sprava-dyversantiv-krym-vyrok/29860379.html">засудив Дудку і Бессарабова</a> до 14 років в’язниці. Суд також призначив кожному штраф. Верховний суд Росії 15 жовтня <a href="https://www.radiosvoboda.org/a/news-dudka-bessarabov-vyrok/30217753.html">відхилив скаргу </a>захисту і затвердив вирок Дудці і Бессарабову.</p>
    </article>
  </body>
</html>