<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/18/news/mancini_test_verso_europei-241336845/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T14:45:00+00:00"/>
    <meta property="og:title" content="Mancini e l'Italia ritrovata, ora il ct vuole misurarsi con le migliori d'Europa"/>
    <meta property="og:description" content="Spagna, Germania, Inghilterra, Francia. Nella rosa delle avversarie preferite per le due amichevoli di marzo, in cui la Nazionale potrà verificare il"/>
  </head>
  <body>
    <article>
      <h1>Mancini e l'Italia ritrovata, ora il ct vuole misurarsi con le migliori d'Europa</h1>
      <h2>Spagna, Germania, Inghilterra, Francia. Nella rosa delle avversarie preferite per le due amichevoli di marzo, in cui la Nazionale potrà verificare il proprio livello di forza a ridosso dell'Europeo, ci sono 4 squadre che hanno vinto il Mondiale</h2>
      <address><time datetime="2019-11-18T14:45:00+00:00">18 Nov 2019, 14:45</time> by <a rel="author">ENRICO CURRO'</a></address>
      <p><b>PALERMO -</b> Spagna, Germania, Inghilterra, Francia. Nella rosa delle avversarie preferite dal ct per le due amichevoli di marzo, in cui la Nazionale potrà verificare il proprio livello di forza a ridosso dell'Europeo, ci sono 4 squadre che hanno vinto il Mondiale. Lo ha detto <a href="https://www.repubblica.it/sport/calcio/nazionale/2019/11/17/news/mancini_conferenza_italia_armenia_qualificazioni_europei_2020-241278349/">Roberto Mancini</a> a Radio Rai: "Mi piacerebbe affrontare Nazionali che hanno fatto la storia del calcio. Secondo me sarebbe importante". La riuscita riforma tattica dell'offensivismo può portare la sua Italia a capovolgere lo stereotipo della Nazionale italiana che si esalta soltanto nei momenti difficili e che vince grazie alla forza della sua difesa.<br/><br/>Stavolta il punto di forza dell'Italia è attaccare sempre: "Ci sono riuscite altre Nazionali, prima o poi ci riusciremo anche noi. Speriamo che questa sia la volta buona". Intanto Mancini si gusta gli elogi: "Sono contento per i ragazzi: se lo meritano, a maggior ragione se consideriamo da dove eravamo partiti. Arriveranno anche i momenti difficili e lì dovremo essere forti".<a href="https://www.repubblica.it/sport/calcio/nazionale/2019/11/17/news/bonucci_pre_armenia-241278059/"> Stasera contro l'Armenia</a> la prova sarà anche per il centrocampo. Il ct non esclude la presenza di Tonali e Castrovilli: "Potrebbe succedere. Vedremo il recupero fisico <a href="https://www.repubblica.it/sport/calcio/nazionale/2019/11/15/news/euro_2020_bosnia-italia_0-3_mancini_nella_storia_decima_vittoria_di_fila-241220846/">di chi ha giocato in Bosnia</a>, le due partite sono molto ravvicinate".<br/> </p>
    </article>
  </body>
</html>