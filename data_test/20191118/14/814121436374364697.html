<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tylko-u-nas/10270971/sroda-dla-wprost-czy-wkrotce-w-parlamencie-zapanuje-wersal.html"/>
    <meta property="og:site_name" content="Wprost"/>
    <meta property="article:published_time" content="2019-11-18T14:43:00+00:00"/>
    <meta property="og:title" content="Środa dla „Wprost”: Czy wkrótce w parlamencie zapanuje Wersal?"/>
    <meta property="og:description" content="Kto nie rozumiał do tej pory, jak wielką rolę odgrywa w naszej kulturze dialektyka, zrozumie to wkrótce, obserwując Sejm."/>
  </head>
  <body>
    <article>
      <h1>Środa dla „Wprost”: Czy wkrótce w parlamencie zapanuje Wersal?</h1>
      <address>
        <time datetime="2019-11-18T14:43:00+00:00">18 Nov 2019, 14:43</time>
      </address>
      <p>
        <b>Kto nie rozumiał do tej pory, jak wielką rolę odgrywa w naszej kulturze dialektyka, zrozumie to wkrótce, obserwując Sejm.</b>
      </p>
      <p>Na jego inauguracji pan prezydent mówił o potrzebie pojednania, natomiast wybrany przez niego marszałek senior, katolik, mówił o konieczności podziałów i błogosławieństwie zemsty.</p>
      <p>Oczywiście mogli odgrywać inne role. Prezydent mógł opowiadać zabawne dowcipy, które dzielą ludzi, a jego pupil (jak często przed wyborami bywało) mógł się zamienić w pokojowo nastawionego do świata słodziaka. Tym razem reżyser Kaczyński zadecydował, że będzie, jak było. „Tezę” odgrywał prezydent, „antytezę” marszałek senior. Jaka będzie dialektyczna synteza? Wersalu w Sejmie z całą pewnością nie będzie. Słowo to używane jest jako synonim grzeczności, ale również hipokryzji. Wersalscy dworacy byli wszak dwulicowi, choć znali etykietę jak mało kto. Dziś etykieta nie jest w cenie, grzeczność wydaje się słabością.</p>
      <p>Dziś chamstwo nazywa się autentycznością; okazywaną innym nienawiść – spontanicznością; cynizm – realizmem politycznym, a ignorancję – oryginalną opinią. Kto zaczął to przewartościowanie wartości? „Koniec Wersalu” zapowiedział Lepper, ale upadek form zaczął się wcześniej. Można zrobić konkurs: kiedy? Dość, że rewolucja już się dokonała, a marszałek senior wie, jak dolewać oliwy do ognia, czyli wzbudzać w ludziach wzajemną nienawiść. Mam jednak wielkie nadzieje związane z posłami, aprzede wszystkim posłankami opozycji, którzy/które pierwszy raz zasiadają w Sejmie, choć nie pierwszy raz będą uczestniczyć w bojach o ważne społeczne sprawy. Może uda im się twardo reprezentować swoje stanowisko, ale zachować nie tyle Wersal, ile chociaż jego ogrody: przedsmak wysokiej kultury (języka) i grzeczności (w stosunkach z innymi). Panie i panowie posłowie opozycji: pyskujcie twardo, ale grzecznie!</p>
      <figure>
        <img src="https://www.wprost.pl/_i/player-ratio.png"/>
      </figure>
      <footer>Źródło: <a href="https://www.wprost.pl/tygodnik/">Wprost</a></footer>
    </article>
  </body>
</html>