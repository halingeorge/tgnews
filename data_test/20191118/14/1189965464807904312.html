<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259685/sokaristiki-ekthesi-toy-ohe-7-ekatommyria-paidia-se-olo-ton-kosmo-steroyntai-tin-eleytheria-toys"/>
    <meta property="og:site_name" content="LiFO"/>
    <meta property="article:published_time" content="2019-11-18T14:14:00+00:00"/>
    <meta property="og:title" content="Σοκαριστική έκθεση του OHE: 7 εκατομμύρια παιδιά σε όλο τον κόσμο στερούνται την ελευθερία τους"/>
    <meta property="og:description" content="Η πρόοδος που έχει επιτευχθεί τις τελευταίες δεκαετίες παραμένει άνιση και τα φτωχά παιδιά κινδυνεύουν περισσότερο προειδοποιεί η Unicef"/>
  </head>
  <body>
    <article>
      <h1>Σοκαριστική έκθεση του OHE: 7 εκατομμύρια παιδιά σε όλο τον κόσμο στερούνται την ελευθερία τους</h1>
      <h2>Η πρόοδος που έχει επιτευχθεί τις τελευταίες δεκαετίες παραμένει άνιση και τα φτωχά παιδιά κινδυνεύουν περισσότερο προειδοποιεί η Unicef</h2>
      <address><time datetime="2019-11-18T14:14:00+00:00">18 Nov 2019, 14:14</time> by <a rel="author">LIFOTEAM</a></address>
      <p>
        <b>Περίπου 7 εκατομμύρια παιδιά στερούνται την ελευθερία τους καθώς κρατούνται σε φυλακές, είναι υπό αστυνομική κράτηση, διαμένουν σε κέντρα κράτησης μεταναστών και άλλα ιδρύματα, σύμφωνα με έκθεση του <a href="https://www.lifo.gr/tags/%CE%9F%CE%97%CE%95">ΟΗΕ</a>.</b>
      </p>
      <p>Οι συντάκτες της έκθεσης, που δόθηκε σήμερα στη δημοσιότητα, τονίζουν ότι το γεγονός αυτό αντίκειται στη Σύμβαση του ΟΗΕ για τα Δικαιώματα του Παιδιού, την οποία έχουν υπογράψει σχεδόν 200 χώρες και η οποία επιτρέπει την κράτηση ατόμων κάτω των 18 ετών μόνο ως έσχατο μέτρο και για μικρό χρονικό διάστημα. Αν και τα τελευταία χρόνια έχουν σημειωθεί πρόοδοι στην αντιμετώπιση του προβλήματος, πρέπει να γίνουν πολλά περισσότερα προκειμένου τα παιδιά να πάψουν να κρατούνται σε ιδρύματα και να τερματιστεί η κράτηση των ανήλικων μεταναστών, επεσήμανε ο Μάνφρεντ Νόβακ, ένας Αυστριακός που ήταν επικεφαλής της έρευνας.</p>
      <p>«Είναι ευθύνη μας να δώσουμε στα παιδιά πίσω την παιδική τους ηλικία», τόνισε. Στην έκθεση επισημαίνεται ότι τα παιδιά που ζουν σε συνθήκες κράτησης εμφανίζουν δέκα φορές συχνότερα ψυχιατρικές διαταραχές και πεθαίνουν σε πολύ μικρότερη ηλικία σε σχέση με όσα δεν έχουν βρεθεί ποτέ υπό κράτηση.</p>
      <p>Η ομάδα του Νόβακ βρήκε ότι τουλάχιστον 410.000 παιδιά κρατούνται κάθε χρόνο σε φυλακές ή εν αναμονή της εκδίκασης της υπόθεσής τους, ενώ 1 εκατομμύριο βρίσκεται υπό αστυνομική κράτηση. Επιπλέον οκτώ χώρες κρατούν συνολικά 330.000 ανήλικους μετανάστες. Ακόμη 5,4 εκατομμύρια παιδιά ζουν σε ιδρύματα, τα οποία «λόγω της ίδιας τους της φύσης δεν μπορούν να λειτουργήσουν χωρίς να στερούν την ελευθερία από τα παιδιά», αναφέρει η έκθεση.</p>
      <p>Τέλος, δεκάδες χιλιάδες παιδιά τζιχαντιστών του Ισλαμικού Κράτους κρατούνται σε καταυλισμούς εκτοπισμένων στη Συρία και στο Ιράκ.</p>
      <p>
        <b>UNICEF: Άνιση η πρόοδος - Τα φτωχά παιδιά κινδυνεύουν</b>
      </p>
      <p>Παρά την αύξηση του προσδόκιμου ζωής των παιδιών και την βελτίωση των συνθηκών διαβίωσης, η πρόοδος που έχει επιτευχθεί τις τελευταίες δεκαετίες παραμένει άνιση, και τα φτωχά παιδιά εξακολουθούν να κινδυνεύουν, προειδοποιεί η UNICEF.</p>
      <p>Σε έκθεση που έδωσε στη δημοσιότητα ενόψει της 30ης επετείου στις 20 Νοεμβρίου από την υιοθέτηση της Σύμβασης του ΟΗΕ για τα Δικαιώματα του Παιδιού, η UNICEF τονίζει πως «έχουν σημειωθεί εντυπωσιακές πρόοδοι για τα παιδιά τις τρεις τελευταίες δεκαετίες (...) αλλά εξακολουθούν να συσσωρεύονται οι ανισότητες σε βάρος των πιο φτωχών και πιο ευάλωτων» ανηλίκων.</p>
      <p>«Επιπλέον των προκλήσεων που εξακολουθούν να αντιμετωπίζουν όσον αφορά την υγεία, τη διατροφή και την παιδεία, τα παιδιά σήμερα έχουν να αγωνιστούν κατά νέων απειλών όπως η κλιματική αλλαγή, η ηλεκτρονική κακοποίηση και ο ηλεκτρονικός εκφοβισμός (μπούλινγκ)», προσθέτει η επικεφαλής της UNICEF Χενριέτα Φορ.</p>
      <p>Όσον αφορά την πρόοδο που έχει σημειωθεί από το 1989, στην έκθεση επισημαίνεται ότι η θνησιμότητα των παιδιών ηλικίας κάτω των πέντε ετών έχει μειωθεί παγκοσμίως κατά περίπου 60%. Επίσης περισσότερα παιδιά πηγαίνουν δημοτικό σχολείο, σημειώνουν οι συντάκτες της έκθεσης, και τα δικαιώματα των παιδιών έχουν ενταχθεί σε νόμους που έχουν θεσπιστεί σε πολλές χώρες.</p>
      <p>Ωστόσο η UNICEF επισημαίνει ότι η πρόοδος που έχει επιτευχθεί δεν είναι ισότιμη, καθώς τα παιδιά κάτω των πέντε ετών των πιο φτωχών οικογενειών στις αναπτυσσόμενες χώρες έχουν τις διπλάσιες πιθανότητες να πεθάνουν από ασθένειες που θα μπορούσαν να έχουν προληφθεί από τα παιδιά των πλουσιότερων οικογενειών.</p>
      <p>Επίσης μόνον τα μισά από τα φτωχά παιδιά στην υποσαχάρια Αφρική έχουν εμβολιαστεί κατά της ιλαράς, υπογραμμίζει η υπηρεσία αυτή του ΟΗΕ για τα παιδιά και προσθέτει ότι ορισμένα κορίτσια διατρέχουν τώρα μεγαλύτερο κίνδυνο να εξαναγκαστούν να παντρευτούν από ό,τι το 1989.</p>
      <p>Επιπλέον τα παιδιά κινδυνεύουν περισσότερο από τις επιπτώσεις της κλιματικής κρίσης, σύμφωνα με την UNICEF και στο πλαίσιο αυτό η Φορ υπογραμμίζει την ανάγκη για «καινοτομία, νέες τεχνολογίες, πολιτική βούληση και αυξημένους πόρους» ώστε να βελτιωθεί η ζωή των νέων ανθρώπων.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/perivallon/257566/oie-45-ekatommyria-anthropoi-kindyneyoyn-apo-tin-ksirasia-sti-notia-afriki"/>
      </related>
    </article>
  </body>
</html>