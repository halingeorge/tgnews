<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717819/%D8%A2%D9%85%D8%A7%D8%AF%D9%87-%D8%B5%D8%AF%D9%88%D8%B1-%D8%AF%D8%A7%D9%86%D8%B4-%D8%B0%D8%AE%DB%8C%D8%B1%D9%87-%D8%B3%D8%A7%D8%B2%DB%8C-%D8%AE%D9%88%D9%86-%D8%A8%D9%86%D8%AF%D9%86%D8%A7%D9%81-%D8%A8%D9%87-%DA%A9%D8%B4%D9%88%D8%B1%D9%87%D8%A7%DB%8C-%D9%85%D8%AE%D8%AA%D9%84%D9%81-%D9%87%D8%B3%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-18T14:35:48+00:00"/>
    <meta property="og:title" content="آماده صدور دانش ذخیره‌سازی خون بندناف به کشورهای مختلف هستیم"/>
    <meta property="og:description" content="ایسنا/قزوین مدیرعامل بانک خون بندناف با بیان اینکه در طی سال‌های مختلف روند رو به رشدی در ذخیره‌سازی خون بند ناف داریم، گفت: از افتخارات ما این است که دانش ذخیره‌سازی خون بندناف در کشور ما بومی است و آمادگی صادرات این دانش را داریم."/>
  </head>
  <body>
    <article>
      <h6 class="kicker">مدیرعامل بانک خون بندناف:</h6>
      <h1>آماده صدور دانش ذخیره‌سازی خون بندناف به کشورهای مختلف هستیم</h1>
      <address><time datetime="2019-11-18T14:35:48+00:00">18 Nov 2019, 14:35</time> by <a rel="author">رقیه ملاحسنی</a></address>
      <p>ایسنا/قزوین مدیرعامل بانک خون بندناف با بیان اینکه در طی سال‌های مختلف روند رو به رشدی در ذخیره‌سازی خون بند ناف داریم، گفت: از افتخارات ما این است که دانش ذخیره‌سازی خون بندناف در کشور ما بومی است و آمادگی صادرات این دانش را داریم.</p>
      <p>مرتضی ضرابی - مدیرعامل بانک خون بندناف - در نشست خبری عصر امروز ۲۷ آبان با اصحاب رسانه اظهار کرد: پانزدهم نوامبر مصادف با خون بند ناف در جهان است که نشان از اهمیت این مسئله در جهان است.</p>
      <p>وی افزود: امروز این عنصر حیات‌بخش که زمانی به‌عنوان زباله بیولوژیک شناخته می‌شد، منبعی از سلول‌های بنیادی است و می‌تواند در عرصه‌های مختلف درمانی مورد استفاده قرار بگیرد.</p>
      <p>ضرابی تصریح کرد: در حال حاضر ۳۱ دفتر نمایندگی خون بند ناف در سراسر کشور و دو دفتر نمایندگی نیز در اربیل عراق در حال فعالیت است و تاکنون ۱۲۰ هزار نمونه خون بند ناف جمع‌آوری‌شده که بزرگ‌ترین بانک خون بند ناف هیبرید در خاورمیانه است.</p>
      <p>این مسئول ادامه داد: همچنین از سایر کشورها چون ترکیه، رومانی، عراق، افغانستان، انگلیس، کانادا و ترکمنستان نیز در حدود ۱۰۰ مورد خون بند ناف ذخیره‌سازی شده است.</p>
      <p>
        <b>دانش ذخیره‌سازی خون بندناف کاملاً بومی است</b>
      </p>
      <p>وی با بیان اینکه در طی سال‌های مختلف روند رو به رشدی در ذخیره‌سازی داریم، گفت: از افتخارات ما این است که دانش ذخیره‌سازی خون بندناف در کشور ما بومی است و آمادگی صادرات این دانش را داریم.</p>
      <p>به گزارش ایسنا، مدیرعامل بانک خون بندناف اعلام کرد: سلول‌های ذخیره شده خون بند ناف پتانسیل درمان ۸۰ بیماری خونی و غیرخونی چون تالاسمی و سرطان‌های خون را دارد همچنین ۴۰۰ کارآزمایی بالینی در دنیا با استفاده از سلول‌های بنیادی خون بند ناف انجام شده است.</p>
      <p>وی عنوان کرد: بزرگ‌ترین طرح تحقیقاتی در تاریخ کشورمان برای ۱۵۰ کودک که مبتلا به فلج مغزی هستند با استفاده از سلول‌های بنیادی در حال انجام است که نتایج خوبی نیز به همراه داشته است.</p>
      <p>ضرابی بیان کرد: در برنامه توسعه‌ای خود به دنبال راه‌اندازی بانک خون بند ناف در کشورهای همسایه هستیم همچنین کارآزمایی بالینی در زمینه بیماری‌هایی چون اوتیسم، آرتوروز، ناهنجاری‌های قلبی، فلج مغزی و SMA خواهیم داشت.</p>
      <p>این مسئول ادامه داد: درصدد هستیم که با برند جمهوری اسلامی محصولات سلولی تولید و به دیگر کشورها صادر کنیم.</p>
      <p>
        <b>حجم خون بند ناف ذخیره شده در زایمان طبیعی بیشتر از سزارین است</b>
      </p>
      <p>وی با بیان اینکه حجم خون بند ناف ذخیره شده در زایمان طبیعی بیشتر از زایمان سزارین است، خاطرنشان کرد: هزینه اولیه ذخیره‌سازی خون بند ناف سه میلیون تومان است که امکان قسط بندی آن وجود دارد. مبلغ شارژ سالانه آن نیز ۱۶۰ هزار تومان است.</p>
      <p>مدیرعامل بانک سلول‌های بنیادی خون بند ناف کشور اعلام کرد: در دانش سلول‌های بنیادین در حوزه جمع‌آوری و ذخیره‌سازی خون بند ناف جزء کشورهای پیشرو در جهان هستیم و درخواست‌هایی نیز از کشورهای همسایه در این خصوص داشتیم که رایزنی‌های لازم را انجام خواهیم داد.</p>
      <p>وی با اشاره به اینکه در حال حاضر با تعداد کمی از مراکز پیوند در کشور روبرو هستیم، عنوان کرد: نیاز به پیوند سلول‌های خون ساز سالانه سه هزار مورد است که در حال حاضر تنها یک سوم آن در حدود ۱۴۰۰ مورد پیوند انجام می‌شود، همچنین در کل کشور تعداد پیوند با استفاده از خون بند ناف در حدود ۲۰۰ مورد بوده است که ۳۰ مورد آن در رویان انجام شده است.</p>
      <p>ضرابی بیان کرد: هزینه ذخیره‌سازی خون بند ناف در دنیا بالاست بااین‌حال به دنبال آن هستیم ک بانک عمومی خون بند ناف در کشور افزایش یابد، اما در دو سال گذشته دولت حمایتی در این خصوص انجام نداده است.</p>
      <p>
        <b>ماهانه تنها یک درصد خون بند ناف نوزادان قزوینی ذخیره می‌شود</b>
      </p>
      <p>به گزارش ایسنا، این مسئول با اشاره به فعالیت نمایندگی قزوین در حوزه خون بند ناف گفت: تاکنون نزدیک به دو هزار نمونه خون بند ناف در استان قزوین جمع‌آوری‌شده که نیاز است برای آشنایی بیشتر خانواده‌ها و آگاه‌سازی در این زمینه اطلاع‌رسانی بیشتر شود.</p>
      <p>مدیرعامل بانک سلول‌های بنیادی خون بند ناف کشور در پایان خاطرنشان کرد: این نمایندگی در استان قزوین از سال ۹۳ راه‌اندازی شده است که به‌طور متوسط ماهانه ۳۰ نمونه ذخیره می‌شود و می‌توان گفت یک درصد از زایمان‌های صورت گرفته در استان را پوشش می‌دهد.</p>
      <p>انتهای پیام</p>
    </article>
  </body>
</html>