<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/gazprom-napraviv-naftogazu-oficiynu-propoziciyu-shchodo-tranzitu-640719.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T14:05:46+00:00"/>
    <meta property="og:title" content="«Газпром» направив «Нафтогазу» офіційну пропозицію щодо транзиту"/>
    <meta property="og:description" content="У пропозиції «Газпрому» зазначено, що умовами продовження чинного контракту або укладення нового договору є відмова обох сторін від усіх взаємних претензій у міжнародному арбітражі та припинення всіх судових розглядів"/>
  </head>
  <body>
    <article>
      <h1>«Газпром» направив «Нафтогазу» офіційну пропозицію щодо транзиту</h1>
      <address>
        <time datetime="2019-11-18T14:05:46+00:00">18 Nov 2019, 14:05</time>
      </address>
      <h4>У пропозиції «Газпрому» зазначено, що умовами продовження чинного контракту або укладення нового договору є відмова обох сторін від усіх взаємних претензій у міжнародному арбітражі та припинення всіх судових розглядів</h4>
      <p>Російський монополіст «Газпром» направив на адресу НАК «Нафтогаз України» офіційну пропозицію про продовження діючого контракту або укладення нового договору про транзит газу через територію України строком на 1 рік з урахуванням прогнозного попиту європейських покупців на газ на 2020 рік. Про це повідомляє <a href="https://www.interfax.ru/world/684578">«Інтерфакс»</a> з посиланням на пресслужбу російської компанії.</p>
      <p>«У пропозиції «Газпрому» зазначено, що необхідними умовами продовження чинного контракту або укладення нового договору є відмова обох сторін від усіх взаємних претензій у міжнародному арбітражі та припинення всіх судових розглядів», - йдеться в повідомленні управління інформації компанії-монополіста.</p>
      <p>Крім того, в офіційній пропозиції за підписом голови правління «Газпрому» Олексія Міллера серед умов перераховані: скасування рішення Антимонопольного комітету України про накладення на «Газпром» штрафу за «порушення економічної конкуренції»; відкликання клопотання Нафтогазу про ініціювання Європейською комісією розслідування проти російської компанії. Також Газпром чекає на позицію української сторони щодо її готовності безпосередньо закуповувати російський газ до 2020 року.</p>
      <p>«Копії офіційної пропозиції направлені міністру енергетики та захисту навколишнього середовища України Олексію Оржелю та заступнику голови Європейської комісії Марошу Шефчовичу», - уточнюють в Газпромі.</p>
      <p>Зазначимо, 31 грудня 2019 року закінчується контракт на транзит російського газу в Європу через територію України. У вересні сторони провели зустріч, на якій Україна представила Росії та Єврокомісії «дорожню карту» щодо імплементації європейського законодавства у свою систему. Росія погодилася підписати контракт за новими правилами, якщо Україна встигне завершити всі необхідні процедури, зокрема, сертифікувати українського газотранспортного оператора за європейським законодавством.</p>
      <p>Якщо Україна не встигне, Росія пропонує продовжити чинниий контракт на транзит газу на який завгодно строк. Але першочерговим питанням Росія вважає підписання контракту на купівлю газу Україною безпосередньо у Росії, який зараз Україна отримує реверсом з Європи. Україна не купує російський газ з 2015 року.</p>
      <p>Виконавчий директор «Нафтогазу України» Юрій Вітренко заявив 15 листопада, що ціна газу для України повинна бути на 20-25% нижче, ніж ціна на газ з Європи, оскільки «Газпром» при прямих поставках не платить за його транспортування в Європу. Він також зазначив, що контракт з «Газпромом» має сенс лише тоді, коли «Газпром» виконує свої контрактні зобов'язання, тоді як предметом спорів, що продовжуються у Стокгольмському арбітражі, є якраз невиконання «Газпромом» своїх контрактних зобов'язань.</p>
      <p>Раніше повідомлялось, що <a href="https://glavcom.ua/economics/finances/naftogaz-vidmovlyajetsya-obnuliti-sudovi-pretenziji-na-vimogu-gazpromu-639804.html">НАК «Нафтогаз України» не готовий задовольнити вимогу «Газпрому»</a> щодо обнулення судових претензій у рамках рішення Стокгольмського арбітражу.</p>
      <related>
        <a href="https://glavcom.ua/economics/finances/polshcha-virishila-ne-kupuvatime-gaz-u-rosiji-z-2023-roku-640311.html"/>
        <a href="https://glavcom.ua/economics/finances/rada-usunula-neuzgodzhenosti-u-zakoni-pro-anbandling-640182.html"/>
        <a href="https://glavcom.ua/economics/finances/naftogaz-vidmovlyajetsya-obnuliti-sudovi-pretenziji-na-vimogu-gazpromu-639804.html"/>
      </related>
    </article>
  </body>
</html>