<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/disset-produccions-amb-participacio-de-tv3-candidates-a-ser-nominades-als-premis-goya/nota-de-premsa/2964261/"/>
    <meta property="og:site_name" content="CCMA"/>
    <meta property="article:published_time" content="2019-11-18T14:21:36+00:00"/>
    <meta property="og:title" content="Disset produccions amb participació de TV3, candidates a ser nominades als Premis Goya"/>
    <meta property="og:description" content="Fa poc, l'Acadèmia de Cinema ha fet públiques les produccions candidates a ser seleccionades per als Premis Goya 2019. Tretze pel·lícules i quatre documentals que compten amb la participació de TV3 opten a ser nominades als premis de màxima distinció del panorama cinematogràfic espanyol, que celebrarà la 34a edició."/>
  </head>
  <body>
    <article>
      <h1>Disset produccions amb participació de TV3, candidates a ser nominades als Premis Goya</h1>
      <h2>Fa poc, l'Acadèmia de Cinema ha fet públiques les produccions candidates a ser seleccionades per als Premis Goya 2019. Tretze pel·lícules i quatre documentals que compten amb la participació de TV3 opten a ser nominades als premis de màxima distinció del panorama cinematogràfic espanyol, que celebrarà la 34a edició.</h2>
      <address><time datetime="2019-11-18T14:21:36+00:00">18 Nov 2019, 14:21</time> by <a rel="author">CCMA</a></address>
      <p>Als Premis Goya d'enguany, hi aspiren un total de 146 produccions estrenades arreu de l'estat entre l'1 de gener i el 31 de desembre del 2019. D'aquestes 146 produccions, 88 són de ficció, 55 són documentals i 3 d'animació. Les nominacions finals s'anunciaran, des de la seu de l'Acadèmia, el dilluns 2 de desembre.</p>
      <p>La cerimònia es farà el 25 de gener i el lliurament de premis se celebrarà, per primer cop, fora d'un auditori: serà al Palau d'Esports José María Martín Carpena, a Màlaga. A més, en aquesta edició, la Junta Directiva de l'Acadèmia ha acordat reconèixer Pepa Flores, cantant malaguenya i figura icònica del cinema espanyol, amb el Goya d'Honor 2020.</p>
      <p>Les disset produccions que compten amb la participació de TV3 aspiren, amb la resta de les candidatures, a ser nominades als Goya 2019. A més, totes elles opten a la millor pel·lícula i a millor direcció (en la categoria general i la categoria de directors novells).</p>
      <p>
        <b>
          <u>Candidatures als Goya 2020</u>
        </b>
      </p>
      <p>
        <b>Pel·lícules amb participació de TV3</b>
      </p>
      <p>"Elisa i Marcela", una coproducció de TV3 i Netfix, escrita i dirigida per Isabel Coixet aspira a 17 nominacions. El film està basat en el primer matrimoni de la història entre dues dones, espanyoles, l'any 1901. El film ha tingut un gran ressò internacional en diversos festivals de cinema, en què destaca la seva presència al Festival Berlinale.</p>
      <p>Per la seva banda, la producció associada de TV3 "El viatge de la Marta", dirigida per la cineasta catalana Neus Ballús, té 16 candidatures. El film presenta un retrat polièdric del turisme occidental a l'Àfrica i també ha estat present en diversos festivals de cinema. Està produït per Ikiru Films, El Kinògraf, Turanga Films, La Terraza Films i la francesa Les Films Hatari.</p>
      <p>La comèdia d'humor negre "7 raons per fugir", produïda per Producciones del Interior AIE i dirigida per tres directors catalans: Esteve Soler, Gerard Quinto i David Torras, és el film que compta amb la participació de TV3 que pot aspirar a més nominacions, amb 31 candidatures. A més, ha tingut una forta repercussió en festivals, tant a nivell nacional com internacional. El film trasllada a la pantalla set històries i situa l'espectador davant d'un mirall que reflecteix problemàtiques reals disfressades amb humor negre.</p>
      <p>El polèmic llargmetratge del cineasta català Albert Serra, "Liberté", compta amb 22 candidatures. El film explora el llibertinatge i puritanisme de l'Alemanya de finals del segle XVIII, i ho fa des d'una perspectiva força escandalitzadora i eròtica. Tot i la polèmica, el film ha tingut un recorregut internacional molt important i s'ha projectat en festivals d'arreu del món. Està produït per Idéale Audience, Rosa Filmes, Andergraun i Lupa Film, i compta amb la participació de TV3.</p>
      <p>"Sense sostre", de Xesc Cabot i Pep Garrido, és un film produït per Atiende Films i Alhena Production que compta amb la participació de TV3 i està protagonitzat per persones que han viscut al carrer. El llargmetratge aspira a 21 nominacions. S'estrenarà a les sales comercials a finals de desembre.</p>
      <p>"El año de la plaga", una producció de Zentropa i Neoart, i també participada per TV3, és una ciència-ficció dirigida per Carlos Martín Ferrera, la quarta producció que dirigeix. El film, una historia de gènere fantàstic i d'aventures que se situa a Barcelona, compta amb 20 candidatures.</p>
      <p>Per la seva banda, "El silencio del pantano" opta a 18 nominacions. Està dirigida per Marc Vigil i compta, també, amb la participació de TV3. El film, que explica la història d'un reconegut periodista i escriptor de novel·la negra, s'estrenarà als cinemes el gener del 2020. Està produïda per El Silencio Producciones Cinematográficas i AIE Zeta Cinema.</p>
      <p>L'adaptació del best-seller de Laura Norton, "Gente que viene y bah", dirigida per Patrícia Font, és una història que barreja la comèdia i el drama sobre la vida d'una jove arquitecta que perd la feina i la parella el mateix dia. La directora ja va guanyar un Premi Goya l'any 2015 pel seu curtmetratge de ficció "Café para llevar" i aspira a tornar a ser nominada amb "Genteque viene y bah", que, globalment, opta a 18 nominacions. Està produïda per Zeta Cinema i Atresmedia Cine i amb participació de TV3.</p>
      <p>"La innocència", que compta amb la participació de TV3 i està dirigida per Lucía Alemany, és candidata a 17 nominacions. El film, una producció de Turanga Films, Un Capricho de Producciones i Lagarto Films, recrea la vida d'una adolescent de poble que s'enamora i queda embarassada d'un noi força més gran que ella, una història en què la seva innocència és la protagonista. </p>
      <p>El primer llargmetratge de Belén Funes, "La hija de un ladrón", una producció d'Oberon Cinematogràfica i amb participació de TV3, opta a 15 nominacions. Explica la història de la difícil relació de la Sara i el seu pare, que acaba de sortir de la presó. El llargmetratge ha tingut un recorregut importantíssim en festivals internacionals i, a més, Greta Fernández ja ha estat guardonada com a millor actriu en dues ocasions: al festival de Sant Sebastià, en què va rebre la Conxa de Plata, i al Festival de Tessalònica, a Grècia.</p>
      <p>El thriller claustrofòbic "Cordes", dirigit per José Luis Montesino i que compta amb la participació de TV3, és candidata a 14 nominacions. Explica la història d'una noia tetraplègica, l'Elena, que queda incomunicada en una masia a València. El director tarragoní, després d'haver guanyat el Premi Gaudí i el Goya pel curtmetratge "El corredor", aspira a ser nominat amb "Cordes", el seu primer llargmetratge. El film és una producció de Bastian Films, Gaia Audiovisuals i Subete al tren AIE.</p>
      <p>"Love me not", dirigida per Lluís Miñarro i produïda per Piano Producciones i amb participació de TV3,  apareix com a possible nominada als Goya amb 16 candidatures. El film recupera el mite bíblic de Salomé i el trasllada a un destacament militar. Ha tingut també una gran repercussió en festivals, tant a nivell nacional com internacional.</p>
      <p>El tercer llargmetratge de ficció del director Carlos Marques-Marcet "Els dies que vindran", produïda per Lastor Media i Avalon P.C. i participada per TV3, aspira a 13 nominacions. El film explica l'experiència profundament transformadora de l'embaràs d'una parella, les pors i alegries, les seves expectatives i el gir que els fa la vida.</p>
      <p>
        <b>Documentals amb participació de TV3</b>
      </p>
      <p>La coproducció de TV3, TVE i La Fábrica Naranja "Peret, jo soc la rumba", compta amb 10 candidatures. El documental, dirigit per Paloma Zapata, gira entorn de la figura de Peret i l'estil musical de la rumba catalana.</p>
      <p>"Idrissa, crònica d'una mort qualsevol", una producció de Polar Star Films i Metromuster amb la participació de TV3, apareix com a possible nominada als Goya amb 9 candidatures. El documental, dirigit per Xapo Ortega i Xavier Artigas i investiga la mort d'un jove guineà de 21 anys en un centre de detenció d'estrangers de Barcelona.</p>
      <p>Per la seva banda, "Amb el cor al genoll", dirigit per Susanna Barranco, és candidata a 8 nominacions. És un documental sobre la carrera professional de la ballarina Sol Picó. Produït per La Barranco Films amb participació de TV3.</p>
      <p>El documental sobre els nens transgènere "Em dic Violeta", també una producció de La Barranco Films que compta amb la participació de TV3, aspira a 7 nominacions. Està dirigit per David Fernández de Castro i Marc Parramon i recull el testimoni de la Violeta, filla de les estrelles de cinema adult Nacho Vidal y Franceska Jaimes i d'altres nens i nenes transgènere.</p>
      <p>
        <a href="http://www.tv3.cat/ficcioicinema">tv3.cat/ficcioicinema</a>
      </p>
    </article>
  </body>
</html>