<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89921"/>
    <meta property="og:site_name" content="Denník politika"/>
    <meta property="article:published_time" content="2019-11-18T14:35:24+00:00"/>
    <meta property="og:title" content="Video: Hamilton na Veľkej cene Brazílie zostrelil Albona, po pretekoch si priznal chybu"/>
    <meta property="og:description" content="18.11.2019 (Webnoviny.sk) – Veľká cena Brazílie dlho nebola príliš zaujímavou, no opäť sa potvrdilo, že bič plieska na konci. Najskôr Valtteri Bottas a následne jazdci tímu Ferrari „vyprovokovali“ výjazd bezpečnostného vozidla, vďaka čomu sa minimalizovali rozdiely a naplno sa bojovalo o víťazstvo."/>
  </head>
  <body>
    <article>
      <h1>Video: Hamilton na Veľkej cene Brazílie zostrelil Albona, po pretekoch si priznal chybu</h1>
      <address><time datetime="2019-11-18T14:35:24+00:00">18 Nov 2019, 14:35</time> by <a rel="author">Webnoviny</a></address>
      <p>18.11.2019 (Webnoviny.sk) – Veľká cena Brazílie dlho nebola príliš zaujímavou, no opäť sa potvrdilo, že bič plieska na konci. Najskôr Valtteri Bottas a následne jazdci tímu Ferrari „vyprovokovali“ výjazd bezpečnostného vozidla, vďaka čomu sa minimalizovali rozdiely a naplno sa bojovalo o víťazstvo.</p>
      <h3>Hamiltonovo ospravedlenie</h3>
      <p>Lewis Hamilton tesne pred koncom zamieril k svojim mechanikom pre čerstvé pneumatiky a zo štvrtého miesta chcel ponaháňať vedúceho Maxa Verstappena. S agresivitou to však prehnal a optimistickým manévrom prekazil Alexandrovi Albonovi premiérovú radosť z pódia.</p>
      <p><i>„Veľmi sa ospravedlňujem Alexovi. Bola to moja chyba. Išiel som zozadu, videl som príležitosť a snažil som sa ho predbehnúť. Medzera tam bola, ale napokon sa zavrela. Samozrejme, nikdy sa nechcete s niekým zraziť. Dnes som riskoval a rozhodnutie komisárov (penalizácia piatich sekúnd, pozn.) plne rešpektujem,“</i> vyjadril sa šesťnásobný majster sveta Lewis Hamilton na tlačovej konferencii po pretekoch.</p>
      <h3>Albon hovorí o zbytočnej kolízii</h3>
      <p>Svoju reakciu na tento súboj poskytol aj Alexander Albon. Ten priznal, že tlak Hamiltona by zrejme neustál, a tak išlo o zbytočnú kolíziu.</p>
      <p><i>„Aby som bol úprimný, musím si to pozrieť ešte raz. Po zákrute číslo 9 som mal pred ním nejaký náskok a do ďalšej som išiel tak, aby nemal žiadnu možnosť dostať sa predo mňa. Je to škoda, pretože si myslím, že neskôr by ma predbehol na cieľovej rovinke, pretože mal čerstvé pneumatiky,“</i> cituje thajského pretekára oficiálny web F1.</p>
      <p>Sklamaný bol po pretekoch aj šéf Red Bullu Christian Horner, no ten mal pre svojho pilota aj povzbudivé slová. <i>„Dnes nezískal trofej, ale na svoju jazdu môže byť veľmi pyšný,“</i> skonštatoval. Dôsledkom skloňovanej nehody sa na stupne víťazov dostali Francúz Pierre Gasly a Španiel Carlos Sainz, pre ktorých je to vôbec prvé pódiové umiestnenie v kariére.</p>
      <p>„I totally accept the blame“<br/>Lewis Hamilton dropped from 3rd to 7th after a 5-second penalty for colliding with Albon – and there are no complaints from the world champion<a href="https://twitter.com/hashtag/BrazilGP?src=hash&amp;ref_src=twsrc%5Etfw">#BrazilGP</a> 🇧🇷 <a href="https://twitter.com/hashtag/F1?src=hash&amp;ref_src=twsrc%5Etfw">#F1</a> <a href="https://t.co/yRnyKO2Tbv">pic.twitter.com/yRnyKO2Tbv</a></p>
      <p>— Formula 1 (@F1) <a href="https://twitter.com/F1/status/1196361150440579075?ref_src=twsrc%5Etfw">18. novembra 2019</a></p>
      <p>Viac k témam: <a href="https://www.webnoviny.sk/tag/f1-formula-1/"><u>F1 Formula 1</u></a>, <a href="https://www.webnoviny.sk/tag/mercedes-amg-petronas-motorsport/"><u>Mercedes-AMG Petronas Motorsport</u></a>, <a href="https://www.webnoviny.sk/tag/red-bull-racing/"><u>Red Bull Racing</u></a>, <a href="https://www.webnoviny.sk/tag/scuderia-ferrari/"><u>Scuderia Ferrari</u></a>, <a href="https://www.webnoviny.sk/tag/velka-cena-brazilie/"><u>Veľká cena Brazílie</u></a><br/>Zdroj: Webnoviny.sk – <a href="https://www.webnoviny.sk/video-hamilton-na-velkej-cene-brazilie-zostrelil-albona-po-pretekoch-si-priznal-chybu/"><u>Video: Hamilton na Veľkej cene Brazílie zostrelil Albona, po pretekoch si priznal chybu</u></a> © SITA Všetky práva vyhradené.</p>
    </article>
  </body>
</html>