<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1060120139_Izpalnitelniyat_direktor_na_Toplofikatsiya_podade_ostavka"/>
    <meta property="og:site_name" content="webcafé"/>
    <meta property="article:published_time" content="2019-11-18T14:50:00+00:00"/>
    <meta property="og:title" content="Изпълнителният директор на &quot;Топлофикация&quot; подаде оставка"/>
    <meta property="og:description" content="Изпълнителният директор на &quot;Топлофикация София&quot; - Кремен Георгиев - е подал оставка. Това съобщават от пресцентъра на дружеството, като уточняват, че искането е постъпило в понеделник."/>
  </head>
  <body>
    <article>
      <h1>Изпълнителният директор на "Топлофикация" подаде оставка</h1>
      <address><time datetime="2019-11-18T14:50:00+00:00">18 Nov 2019, 14:50</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2012/07/12/%F2%EE%EF%EB%EE%F4%E8%EA%E0%F6%E8%FF/618x387.jpg"/>
        <figcaption>Постъпилото заявление вече е прието единодушно от Надзорния съвет<cite>Снимка: © Sofia Photo Agency</cite></figcaption>
      </figure>
      <p>Изпълнителният директор на "Топлофикация София" - Кремен Георгиев - е подал оставка. Това съобщават от пресцентъра на дружеството, като уточняват, че искането е постъпило в понеделник.</p>
      <p>Постъпилото заявление вече е прието единодушно от Надзорния съвет, уточняват от ТВ Европа. За нов изпълнителен член на Управителния съвет и негов заместник е посочен Александър Александров.</p>
      <p>Смяната в ръководството на "Топлофикация" идва няколко месеца, след като <a href="https://www.webcafe.bg/id_693264307">"Булгаргаз" заведе дело срещу дружеството за дълг от 35 млн. лева </a>за доставки на природен газ.</p>
      <p>Сумата е само част от дълг на стойност 102 млн. лева, който е натрупан в периода август 2018 - август 2019 година.</p>
      <p>Според шефа на "Булгаргаз" - Николай Павлов - ако се направи преглед на финансовия отчет на дружеството за 2018 г., ще стане ясно, че постъпленията му са достатъчни, за да покрие дълговете си. Павлов определи задълженията на столичната "Топлофикация" като "необясними".</p>
      <p>През юли месец тази година Столичният общински съвет обяви, че общите задължения на "Топлофикация" възлизат на над 800 млн. лева. Като вариант за измъкване от тази криза дойде предложението за наемане на международен консултант.</p>
      <p>Той би трябвало да извърши оценка на сегашното положение на дружеството, както и технологически и икономически одит. Този анализ би трябвало да бъде представен до март месец 2020 г.</p>
      <p>Тогава трябва да бъде определена и посоката за стабилизиране и най-вече за технологична модернизация.</p>
      <related>
        <h4>Още по темата</h4>
        <a href="https://www.webcafe.bg/newscafe/obshtestvo/id_405748376"/>
        <a href="https://www.webcafe.bg/newscafe/bulgaria/id_1966991710"/>
        <a href="https://www.webcafe.bg/newscafe/obshtestvo/id_1623066802"/>
      </related>
    </article>
  </body>
</html>