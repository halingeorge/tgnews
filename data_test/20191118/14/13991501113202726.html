<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/501434-igor-zhabchenko---luchshij-trener-18-go-tura-pervoj-ligi"/>
    <meta property="og:site_name" content="Dynamomania.com"/>
    <meta property="article:published_time" content="2019-11-18T14:24:00+00:00"/>
    <meta property="og:title" content="Игорь Жабченко - лучший тренер 18-го тура первой лиги"/>
    <meta property="og:description" content="Всеукраїнське об’єднання тренерів з футболу аналізує підсумки чергового туру української Першої ліги сезону 2019/20."/>
  </head>
  <body>
    <article>
      <h1>Игорь Жабченко - лучший тренер 18-го тура первой лиги</h1>
      <address>
        <time datetime="2019-11-18T14:24:00+00:00">18 Nov 2019, 14:24</time>
      </address>
      <p>Всеукраїнське об’єднання тренерів з футболу аналізує підсумки чергового туру української Першої ліги сезону 2019/20.</p>
      <p>Лідер мав змогу зробити важливий крок до «зимового чемпіонства» – і більшість передматчевих прогнозів і коментарів зводилися до суттєвої переваги господарів. Насправді ж «Оболонь-Бровар» сенсаційно поступилася середняку дивізіону, причому, «Гірник-Спорт» вдруге в сезоні завдав поразки киянам.</p>
      <p>Тож, сьогоднішній лауреат у Першій лізі – головний тренер горішньоплавненського «Гірника-Спорт» Ігор Жабченко. Його підопічні на чужому полі обіграли «Оболонь-Бровар» (2:0), знову змінивши лідера в дивізіоні.</p>
      <p>
        <b>1. Номінальний результат команди – 5</b>
      </p>
      <p>
        <i>(важливість, несподіваність, сила суперника, історична й турнірна складова)</i>
      </p>
      <p>«Оболонь-Бровар» була в непоганій формі, здобула три поспіль перемоги (хай і з мінімальною перевагою – це навпаки свідчить про монолітність і злагодженість колективу). До того ж, у випадку перемоги, зважаючи на очні протистояння переслідувачів, столична команда мала змогу закріпитися на першому місці. Це був дуже важливий матч для господарів, які, до того ж, хотіли, напевно, поквитатися за кубковий виліт із цим суперником.</p>
      <p>
        <b>2. Труднощі в вишикуванні та керуванні підопічними – 4</b>
      </p>
      <p>
        <i>(травмовані/дискваліфіковані, особливі обставини)</i>
      </p>
      <p>Команди втратили своїх основних гравців через дискваліфікації: господарям не міг допомогти правий захисник Єфремов, гостям – центральний півзахисник Корольков. Через травми оболонці давно втратили воротаря Литвиненка та опорника Савченка, у той час, як «гірники» не змогли задіяти півзахисника Петрусенка (клуб відпустив молодого гравця в студентську збірну України), а ще по ходу чемпіонату відзаявили кількох гравців (ще за попереднього штабу).</p>
      <p>
        <b>3. Майстерність в роботі з кадрами – 4</b>
      </p>
      <p>
        <i>(гравці, використані не на своїх звичних позиціях та несподівані, але успішні нові обличчя у складі)</i>
      </p>
      <p>Єдина зміна в складі, порівняно з попереднім матчем (3:0 над «Чорноморцем»), стосується центру поля – де проходить вимушена ротація. Збірника Петрусенка в стартовому складі замінив опорник Чепелюк. В іншому старт не потребував рокіровок. Загалом, стабілізацію складу можна назвати одним із головних досягнень тренерського штабу «Гірника-Спорт».</p>
      <p>
        <b>4. Тренерська майстерність – 5</b>
      </p>
      <p>
        <i>(різноманіття тактик, зміни по ходу матчу, використання людського фактору)</i>
      </p>
      <p>Ігор Жабченко майстерно вийшов зі складної ситуації, пов’язаної з відстороненням свого капітана Королькова: при цьому ротації в центрі півзахисту додають різні нюанси в гру команди. В домашньому матчі проти «Чорноморця», де потрібно було вигравати центральний плацдарм, команда задіяла трійку центрхавів із більшим акцентом на атаку. Цього разу замінила атакувального півзахисника – опорником, тож 4-2-3-1 допомогли гостям ефективно протидіяти суперникам на всій довжині поля, а також дуже швидко прориватися флангами, що змушували потроєний захист киян фолити та розтягуватися.</p>
      <p>
        <b>5. Накопичувальний критерій – 5</b>
      </p>
      <p>
        <i>(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)</i>
      </p>
      <p>«Гірник-Спорт» виграв три матчі поспіль без пропуску м’ячів – і проти досить сильних суперників («Оболонь-Бровар», «Чорноморець» і МФК «Миколаїв»). До того ж, особисто Жабченко входить у п’ятірку найкращих серед усіх тренерів чемпіонату за відсотком набраних очок (66,67% від можливих, 4-5 місця разом із Івановим із «Агробізнесу»).</p>
      <p>Лауреат 18-го ігрового дня в номінації Тренер туру в Першій лізі: Ігор Жабченко («Гірник-Спорт»). Середній бал – 4,6.</p>
      <footer>Источник: <a href="http://uafc.org.ua/">Всеукраинское объединение тренеров по футболу</a></footer>
    </article>
  </body>
</html>