<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742357"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T14:18:00+00:00"/>
    <meta property="og:title" content="กรมการปกครองให้บริการ เอกสารราชการ2ภาษา"/>
    <meta property="og:description" content="​​​​​​​​​​​​​​กรมการปกครอง กระทรวงมหาดไทย พัฒนาโปรแกรมคัดรับรองเอกสารราชการ 2 ภาษา ไทย-อังกฤษ เพื่อบริการประชาชนติดต่อทำธุรกรรมต่างประเทศ"/>
  </head>
  <body>
    <article>
      <h1>กรมการปกครองให้บริการ เอกสารราชการ2ภาษา</h1>
      <address>
        <time datetime="2019-11-18T14:18:00+00:00">18 Nov 2019, 14:18</time>
      </address>
      <p>
        <b>​​​​​​​​​​​​​​กรมการปกครอง กระทรวงมหาดไทย พัฒนาโปรแกรมคัดรับรองเอกสารราชการ 2 ภาษา ไทย-อังกฤษ เพื่อบริการประชาชนติดต่อทำธุรกรรมต่างประเทศ</b>
      </p>
      <p>​​​​​​​กรมการปกครอง กระทรวงมหาดไทย ได้พัฒนาโปรแกรมคัดรับรองเอกสารราชการ 2 ภาษา (ภาษาไทย-ภาษาอังกฤษ) เพื่อบริการประชาชน สำหรับการติดต่อทำธุรกรรม หรือวัตถุประสงค์ด้านต่างๆ ในต่างประเทศ เช่น การศึกษาต่อในต่างประเทศ การไปทำงานในต่างประเทศ การสมรส/หย่า ในต่างประเทศ เป็นต้น โดยได้เปิดให้บริการคัดรับรองเอกสารราชการ 2 ภาษาอย่างเป็นทางการ มาตั้งแต่วันที่ 1 มกราคม 2562 จำนวน 12 ประเภทเอกสาร โดยขอรับบริการได้ ณ สำนักทะเบียนอำเภอ สำนักทะเบียนท้องถิ่น ทั่วประเทศที่ปฏิบัติงานทะเบียนดังกล่าว<br/><br/>การบริการคัดรับรองเอกสารราชการ 2 ภาษา ถือเป็นก้าวสำคัญในการพัฒนาระบบการให้บริการประชาชนสอดคล้องตามนโยบาย Thailand 4.0 และกรมการปกครอง 4.0 ซึ่งผลการให้บริการในระยะเวลา 6 เดือนที่ผ่านมา (มกราคม – มิถุนายน 2562) มีจำนวนทั้งสิ้น 31,050 รายการ โดยรายการทะเบียนบ้าน ถูกคัดรับรองฯ มากถึง 14,018 รายการ และปัจจุบันกรมการปกครองอยู่ระหว่างดำเนินการพัฒนาโปรแกรมเอกสารราชการ 2 ภาษา เพิ่มเติมอีกจำนวน 15 ประเภทเอกสาร ซึ่งจะสามารถเปิดให้บริการได้ภายในปี พ.ศ. 2562 อาทิ ทะเบียนคนเกิด , ทะเบียนคนตาย ทะเบียนบ้าน , หนังสือรับรองการเกิด , ข้อมูลเกี่ยวกับบัตรประจำตัวประชาชน , ทะเบียนสมรส<br/><br/>การดำเนินการจัดทำเอกสารราชการ 2 ภาษา เป็นความร่วมมือระหว่างกรมการปกครอง กระทรวงมหาดไทย กรมการกงสุล กระทรวงการต่างประเทศ สำนักงานราชบัณฑิตยสภา และสำนักงาน ก.พ.ร. เพื่อพัฒนาระบบงานบริการของภาครัฐให้มีประสิทธิภาพ ตอบสนองตามนโยบายของรัฐบาลเรื่องการอำนวยความสะดวกให้แก่ประชาชนในงานบริการภาครัฐ โดยประชาชนสามารถนำเอกสารราชการ 2 ภาษา ไปยื่นขอรับรองนิติกรณ์เอกสารที่กองสัญชาติและนิติกรณ์ กรมการกงสุล กระทรวงการต่างประเทศ ทำให้ลดภาระค่าใช้จ่ายในการจ้างแปลเอกสาร ลดขั้นตอน ลดระยะเวลา มีมาตรฐาน และเป็นที่ยอมรับ สอบถามข้อมูลเพิ่มเติมได้ที่กรมการปกครอง Call Center 1548 หรือ กรมการกงสุล Call Center 02 – 572 - 8442</p>
    </article>
  </body>
</html>