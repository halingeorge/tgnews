<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/ukrainian-sport-dramas/"/>
    <meta property="og:site_name" content="Vertigo"/>
    <meta property="article:published_time" content="2019-11-18T14:11:05+00:00"/>
    <meta property="og:title" content="Наші на арені: українські спортивні досягнення, варті екранізації"/>
    <meta property="og:description" content="Це варто бачити"/>
  </head>
  <body>
    <article>
      <h1>Наші на арені: українські спортивні досягнення, варті екранізації</h1>
      <h2>Це варто бачити</h2>
      <address><time datetime="2019-11-18T14:11:05+00:00">18 Nov 2019, 14:11</time> by <a rel="author" href="https://vertigo.com.ua/author/spider_jerusalem/" target="_blank">Юра Поворозник</a></address>
      <p>
        <b>Спортивні драми — невід’ємна частина Голлівуду, якій належить чималий внесок у сучасні успіхи США на стадіонах та у залах. Американці дуже люблять власний спорт і всіляко підкреслюють неймовірні перемоги власних команд чи окремих спортсменів. Тим більше, що з драматичної точки зору такі історії майже готові до екранізації: персонаж страждав, персонаж програвав, у персонажа не вірили, персонаж переміг.</b>
      </p>
      <p>За 28 років незалежності в України назбиралося теж чимало історій успіху на спортивній арені. До виходу фільму <a href="https://vertigo.com.ua/ford-vs-ferrari-review/">«Аутсайдери»</a> ми вирішили згадати кілька кар’єрних шляхів, які достойні місця на екрані.</p>
      <p>Одразу зазначимо, що нижче наведені лише найяскравіші, на нашу думку, історії, але це не означає, що вони єдині у своєму роді. Ми впевнені, що їх набагато більше. Крім того, ми говоримо лише про спортивні драми, а не про фільми, де спортивні змагання є фоном. Тому легендарний матч смерті «Динамо» у окупованому Києві не потрапив у список.</p>
      <figure>
        <iframe src="https://www.youtube.com/embed/hPLPJa3NLNg" width="640" height="360" data-service="Youtube" scrolling="no"/>
      </figure>
      <h3>Перемога Оксани Баюл на Олімпіаді 1994 року у Ліллегаммері</h3>
      <p>Напевне, найочевидніша та найбільш кінематографічна історія українського спорту. Перша перемога нашої країни на Олімпіаді вийшла неймовірно драматичною. Лише уявіть собі:</p>
      <p>16-річна Баюл, що збиралася брати участь лише в Олімпіаді 1998 року потрапляє в заявку України на 4 роки раніше, адже молода країна хоча показати себе на іграх. Незважаючи на те, що в 1993 році Оксана стала чемпіонкою світу, про фаворитизм мова не йде — усі очікують побачити на п’єдесталі або Ненсі Керріган, або Тоню Гардінг, між якими розвивається власна драма.</p>
      <p>Баюл видає прекрасну коротку програму і стає другою у заліку після Керріган, але наступного дня отримує серйозну травму на тренуванні — зіткнення з Танею Шевченко призводить до важкого порізу з пошкодженням кістки. Незважаючи на це фігуристка виходить на заключну довільну програму. Уже під час її виконання вона чує крик від тренерів «Тобі потрібна комбінація» і в останні секунди замінює фінал виступу на більш складний.</p>
      <p>Четверо з дев’яти суддів віддають перемогу Керріган, ще четверо — Баюл. І лише останній рефері, німець Ян Гоффманн, схиляє чаші терезів на користь нашої спортсменки. В України перше в історії золото Олімпіади!</p>
      <p>Історія з пошуком гімну України залишається лише веселим доповненням. Якщо не знаєте, то нагородження затягнулося на 43 хвилини, адже у організаторів був лише гімн СРСР, а наша делегація відмовилася від такої «радості». У результаті наш гімн таки знайшли на касеті у когось з команди і він вперше зазвучав на весь світ (і тут це не перебільшення). Хотілось написати, що такою історією можна трохи збити градус пафосу у фіналі картини. Але як тут його зіб’єш, коли від простого переказу подій пришвидшується пульс, а по шкірі марширують мурахи?</p>
      <figure>
        <iframe src="https://www.youtube.com/embed/L0P3H4iO1DU" width="640" height="360" data-service="Youtube" scrolling="no"/>
      </figure>
      <h3>Сергій Бубка та його вічний рекорд</h3>
      <p>Сергій Назарович Бубка, нині перший віце-президент IAAF (Світова легка атлетика) та президент НОК України, вважається одним з найвідоміших легкоатлетів у світі і, напевно, найвідомішим стрибуном з жердиною за всю історію. Що тут казати, якщо його рекорд на відкритому повітрі досі ніхто не зміг побити, а загальні успіхи суттєво підвищили популярність цього виду спорту.</p>
      <p>Перший погляд на кар’єру Бубки не дає особливих приводів для драми — спортсмен перемагав на шести чемпіонатах світу (за 14 років з 1983 до 1997 він програв лише раз) та брав олімпійське золото у Сеулі 1988 року. Щоправда є у кар’єрі Сергія одна чорна пляма — Олімпіада у Барселоні 1992 року. Враховуючи провал спортсмена (будучи фаворитом, він навіть не кваліфікувався) і складну політичну ситуацію (колишні радянські республіки виступали під єдиним прапором), з цього цілком можна зробити зразкову драму. Особливо, враховуючи, що Бубка є уродженцем Луганська.</p>
      <p>Через 2 роки після невдачі у Барселоні легкоатлет поставив той самий вічний рекорд — на змаганнях у Сестрієре з запасом перестрибнув висоту 6.14 м. Чим вам не епічний фінал?</p>
      <figure>
        <iframe src="https://www.youtube.com/embed/ZgSCdyCt1JY" width="640" height="360" data-service="Youtube" scrolling="no"/>
      </figure>
      <h3>Кар'єра Олександра Шовковського</h3>
      <p>Оскільки футбол в Україні дуже популярний, найлегендарнішим виразом, пов’язаним зі спортом цілком можна назвати «Сашко, де ти гуляв?». Його почули десятки тисяч (якщо не мільйони) глядачів під час матчу «Словенія — Україна» у 1999 році, де наша збірна мала кваліфікуватися на Чемпіонат Європи. Воротар Олександр Шовковський пропустив гол з центру поля, що у результаті вартувало нам путівки на Євро.</p>
      <p>Цей гол став поворотним у кар’єрі молодого голкіпера — незважаючи на інтерес європейських клубів, він залишився у «Динамо» (хоча насправді це з м’ячем Міленко Ачимовича ніяк не пов’язано) і чув докори у свою сторону аж до грандіозного «повернення», яким і має закінчуватися будь яка хороша спортивна драма.</p>
      <p>У 2006 році Шовковський став героєм, коли на чемпіонаті світу в Німеччині став першим воротарем в історії, який не пропустив жодного м’яча у післяматчевій серії пенальті. Це допомогло нашій збірній вийти у чвертьфінал дебютного ЧМ, а Олександр нарешті вийшов з тіні того злощасного матчу в Любляні.</p>
      <figure>
        <iframe src="https://www.youtube.com/embed/_BH6LvUS__M" width="640" height="360" data-service="Youtube" scrolling="no"/>
      </figure>
      <h3>Поєдинок Кличко — Льюіс</h3>
      <p>На відміну від інших згаданих нами історій, картина про Віталія Кличка має більший потенціал, адже кульмінацією його кар’єри стала не перемога, а поразка. Але поразка, яка винесла його на п’єдестал куди вищий, ніж решта перемог.</p>
      <p>Напевне більшість людей, які пам’ятають 2003 рік, можуть згадати і той легендарний бій. 21 червня, Віталій Кличко, який мав боксувати з Ленноксом лише в грудні, менш ніж за два тижні до бою отримує нагоду вийти проти британця — суперник Льюіса, Кірк Джонсон, травмувався, тож українець з андеркарту (розігрівочний бій перед центральним матчем) «переїжджає» на основний ринг. На той момент у Кличка була лише одна поразка — в бою з Крісом Бердом він травмував плече і знявся з матчу. Решта 32 матчі він виграв, причому лише один без нокауту.</p>
      <p>Незважаючи на успішну кар’єру, Віталій вважався андердогом — букмекери давали 1:4 на перемогу його опонента. Щоправда, бій показав зворотнє. До отримання розсічення над бровою, Кличко домінував на рингу і почав поступатися виключно через травму. У шостому раунді, незважаючи на протести українця, суддя припинив бій, віддавши перемогу технічним нокаутом Ленноксу Льюісу. За суддівськими записками Кличко був попереду — 58:56.</p>
      <p>Через рік після бою, британець завершив кар’єру, а Віталій до кінця кар’єри провів ще 13 боїв, тріумфально повернувся після 4 років відпочинку і не зміг нокаутувати лише двох суперників. Але піковою точкою його історії так і залишиться той третій раунд і невдале розсічення, яке цілком можливо, забрало у нього перемогу.</p>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/bing-charlies-angels-old/"/>
        <a href="https://vertigo.com.ua/rick-and-morty-s4-e2/"/>
        <a href="https://vertigo.com.ua/ahs-s9-e9/"/>
      </related>
    </article>
  </body>
</html>