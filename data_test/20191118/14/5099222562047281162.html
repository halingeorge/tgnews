<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498223-alerta-timisoara-doi-copii-mama-unuia-dintre-murit-iar-alte-cinci-persoane-din-acelasi-bloc-internate-urgenta.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T14:23:00+00:00"/>
    <meta property="og:title" content="VIDEO UPDATE Alertă în Timișoara: Bloc cu 200 de apartamente, evacuat după ce doi copii și mama unuia dintre ei au murit / ISU: Substanță neurotoxică detectată la ultimele două etaje ale blocului, în urma unei dezinsecții/ 12 copii și 8 adulți sunt internați / Un alt bloc a fost evacuat luni seară"/>
    <meta property="og:description" content="Trei persoane - un bebeluș de 10 zile, un copil de 3 ani și mama acestuia din urmă- au murit, iar alți 12 copii și opt adulți sunt internați. Patru dintre copii au fost spitalizați pentru a fi ținuți"/>
  </head>
  <body>
    <article>
      <h1>VIDEO UPDATE Alertă în Timișoara: Bloc cu 200 de apartamente, evacuat după ce doi copii și mama unuia dintre ei au murit / ISU: Substanță neurotoxică detectată la ultimele două etaje ale blocului, în urma unei dezinsecții/ 12 copii și 8 adulți sunt internați / Un alt bloc a fost evacuat luni seară</h1>
      <address><time datetime="2019-11-18T14:23:00+00:00">18 Nov 2019, 14:23</time> by <a rel="author">Redactia</a></address>
      <p>
        <b>Trei persoane - un bebeluș de 10 zile, un copil de 3 ani și mama acestuia din urmă- au murit, iar alți 12 copii și opt adulți sunt internați. Patru dintre copii au fost spitalizați pentru a fi ținuți sub observație, potrivit Ministerului Sănătății. Toate aceste persoane locuiesc în același bloc din Timișoara, iar primele date arată că în imobil ar fi fost făcută dezinsecția/deratizarea. Inspectoratul pentru Situații de Urgență a anunțat că pe casa scării a fost detectată o substanță neurotoxică. Blocul cu 200 de apartamente a fost evacuat, iar locatarii sunt evaluați medical.</b>
      </p>
      <ul>
        <li>
          <a href="https://www.hotnews.ro/stiri-esential-23498815-primele-concluzii-ancheta-deceselor-timisoara-nivel-substanta-neurotoxica-detectat-apartamente.htm">Primele concluzii în anchetă</a>
        </li>
      </ul>
      <p><b>UPDATE 23:40</b> <a href="https://www.hotnews.ro/stiri-esential-23499629-inca-bloc-din-timisoara-fost-evacuat-dupa-intr-apartament-facut-deratizare.htm">Încă un bloc de locuințe din Timișoara a fost evacuat</a>, luni seara, de autorități, după ce într-unul dintre apartamente s-ar fi făcut lucrări de dezinsecție și deratizare cu aceeași firmă care a făcut acțiunea și în imobilul în care trei persoane au murit și alte cîteva zeci au ajuns la spital. Potrivit reprezentanților ISU Timiș, măsura de evacuare completă a blocului de pe strada Vaida Voievod a fost luată preventiv, pentru efectuarea măsurătorilor în vederea identificării nivelului de substanțe periculoase, potrivit Mediafax.<br/>. <br/><b>21.10:</b> Ministerul Sănătății anunță că în cursul zilei de luni, 12 copii și 8 adulți au fost internați în spital, aceștia fiind în stare bună, cu o evoluție favorabilă. <br/><br/>La Spitalul Clinic de Urgenta pentru Copii "Louis Țurcanu” din Timișoara se află internați 12 copii cu evoluție favorabilă și monitorizați până marți și 5 adulți însoțitori. La Spitalul Județean de Urgență sunt internați 8 adulți, în stare stabilă, în vreme ce la locul de cazare se află 4 persoane. <br/><br/><b>18:16</b> Ministerul Sănătății: Încă un adult internat la Spitalul Județean. La această oră sunt internați 7 copii și 5 adulți. <br/><br/><b>17:50</b> Ministerul Sănătății: La Spitalul de copii au mai fost internați încă 4 copii, dar doar pentru a fi ținuți sub observație. Astfel, în acest moment sunt internați în total 7 copii <br/><br/><b>17:07</b> Ministerul Sănătății: În acest moment sunt internați 7 pacienți - 4 adulți (3 bărbați și o femeie) în Spitalul Clinic Județean de Urgență, în secția ATI, compartiment toxicologie. Sunt conștienți, cooperanti, sub supraveghere și 3 copii cu vârste între 2 și 8 ani, la Spitalul de copii Louis Țurcanu. Instituția precizează că "cifrele sunt in dinamică". În prima etapă, 45 de persoane care au fost evacuate și cazate într-un liceu timișorean au fost verificate din punct de vedere igienico – sanitar de către inspectori din DSP Timiș. <br/><br/><b>16:31</b> Șeful ISU Timiș, Lucian Mihoc: UPU - SMURD a anunțat astăzi în jurul orei 12.40 că într-un timp scurt s-au înregistrat 3 decese. A fost o suspiciune de cauză toxică, iar la adresă a fost trimis un echipaj CBRN. A fost evacuat întreg imobilul cu 200 de apartamente. În urma primei cercetări chimice s-a detectat pe casa scării, între etajale 3 și 4, prezența slabă a unei substanțe neurotoxice. S-a intrat în mai multe apartament din care provin victimele. La etajul 4 a fost depistat un nivel slab de substanță neurotoxică, iar în apartamentul de la etajul 3 - nivel mediu de substanță neurotoxică. A fost făcută dezinsecția / deratizarea în 14 noiembrie, iar în procesul-verbal au fost menționate substanțele folosite. Firma a făcut deratizarea la solicitarea asociației de proprietari. Aceeași firmă a făcut deratizarea și în două localuri din Timișoara și nu au fost semnalate probleme, dar la acest moment au fost închise pentru verificări. <br/><br/><b>16:14 DSP: </b>Vom face verificări și la firma care a făcut dezinsecția în bloc, fiind vizate inclusiv condițiile în care sunt depozitate substanțele. Trebuie verificat dacă firma a anunțat locatarii, pentru că legislația prevede anunțarea populației. <br/><b><br/></b><b>16.10.</b> Medic: La acest moment sunt internați 3 adulți la Spitalul Județean - soțul pacientei decedate, un bărbat care are copilul internat și un alt adult. Unul dintre adulți este internat la Terapie intensivă, la toxicologie. Până azi nu s-a putut face legătura între evenimente, pentru că cei doi copii decedați aveau simptome diferite 16:08 ISU Timișoara: S-a constatat pe casa scării o prezență slabă a unei substanțe neurotoxice. <br/><b><br/></b><b>16:00</b> Autoritățile organizează o conferință de presă în fața blocului unde doi copii și mama unuia dintre ei au murit în condiții suspecte în ultimele zile.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTimisOnline%2Fvideos%2F2591724187581888%2F&amp;show_text=0&amp;width=490" width="490" height="276" data-service="Facebook" scrolling="no"/>
      </figure>
      <p><b>15:59</b> Subprefectul de Timiș, Daniel Cristian Franțescu, spune că autoritățile nu au deocamdată concluzii referitoare la ceea ce s-a întâmplat, dar datele preliminare arată că s-a împrăștiat cu pesticid.<br/><br/>"Nu știm deocamdată ce s-a întâmplat, încercăm să aflăm cât de repede. Datele preliminare arată că s-a împrăștiat cu pesticid”, a declarat pentru Mediafax subprefectul de Timiș, Daniel Cristian Franțescu.<br/><br/><b>15:50 </b>Două localuri din Timișoara sunt închise, Papa Sam și Club 30, iar aici urmează să se facă verificări deoarece aceeași firmă care a făcut dezinsecție în blocul de pe Strada Mioriței a făcut și în cele două localuri cunoscute timișorenilor, scrie tion.ro. În cauza, a fost deschis dosar penal in rem pentru ucidere din culpă. <br/><br/><b>15:07</b> 3 copii care locuiau în acest bloc sunt internați la Spitalul de Copii Louis Țurcanu din Timișoara cu probleme digestive, iar starea lor este echilibrată, a declarat pentru HotNews.ro Mihai Gafencu, purtătorul de cuvânt al Spitalului de Copii Louis Țurcanu din Timișoara. Alți doi copii au fost externați.<br/><br/><b>15:02</b> Comitetul pentru Situații de Urgență a dispus evacuarea/relocarea întregului imobil parter plus 4 etaje - 200 de apartamente și evaluarea medicală a tuturor persoanelor din imobil la cele 2 spitale din Timișoara.<br/><br/><b>14:45</b> Un singur locatar al blocului, soțul femeii care a murit luni, este internat în spital, cu probleme digestive, a declarat pentru HotNews.ro Marius Craina, managerul Spitalului Județean din Timișoara. Restul locatarilor urmează să fie duși la spital și consultați de medici.<br/><br/>Totul a început sâmbătă, când Ambulanța a fost chemată să intervină pe strada Mioriței 8 din Timișoara în cazul unui bebeluș de 10 zile care prezenta vărsături și diaree. Acesta a murit la scurst timp. <br/><br/>Câteva ore mai târziu, în același bloc ambulanța a fost solicitată din nou, în cazul unui copil de trei ani cu aceleași simptome, care a murit și el la scurt timp. Și mama acestuia, o femeie de 29 de ani, a murit în această dimineață, potrivit tion.ro. <br/><br/>"Toate solicitările au fost cu simptomatologie digestivă, grețuri, vărsături, cefalee. Sâmbătă au ajuns doi copii la «Louis Țurcanu», la intervale orare diferite. Au avut loc mai multe intervenții ale ambulanței, pentru opt persoane, pe strada Mioriței, nr. 8”, a declarat doctorul Florin Crișan, purtătorul de cuvânt al Serviciului de Ambulanță Timiș.<br/><br/><a href="http://www.tion.ro/doi-copii-si-mama-unuia-dintre-ei-morti-alti-doi-copii-si-trei-adulti-la-spital-toti-locuiesc-in-acelasi-bloc/2357654">Tion.ro</a> scrie că la această oră la Prefectura Timiș are loc un Comitet pentru Situații de Urgență, iar Direcția de Sănătate Publică (DSP) Timiș face verificări la fața locului. <br/><br/>"Sunt în desfășurare verificări la această oră. Ne-am autosesizat, am solicitat și sprijinul poliției când ne-am deplasat la această adresă. Am recoltat probe de apă, iar la acest moment este în desfășurare controlul. La acest moment, fiind în desfășurare controlul, așteptăm să ajungă și administratorul blocului și al firmei care a efectuat dezinsecția. Se pare că a avut loc o dezinsecție și să vedem cu ce substanțe au stropit”, a declarat Cornelia Malac, directorul Direcției de Sănătate Publică Timiș.<br/><br/><b>Arafat: Se fac verificări dacă este vorba despre substanțe toxice</b><br/><br/>De asemenea, șeful Departamentului pentru Situații de Urgență, Raed Arafat, a spus că semnalul de alarmă a fost tras de medicii a două spitale la care au ajuns victimele. <br/><br/>"Toți (victimele - n.r.) provin de la un singur bloc și pentru asta medicii au tras un semnal de alarmă. Se fac verificări dacă este vorba despre substanțe toxice. Trebuie analizat cu ce au intrat în contact, dacă s-a făcut acolo dezinsecție, deratizare”, a declarat Raed Arafat, la Digi 24.<br/><br/>El a adăugat că 30-35 de locatari au fost preluați de 2 microbuze și de două ambulanțe care au fost duși la spital pentru analize. <br/><br/>Arafat a mai spus că la acest moment imobilul este evacuat, iar deocamdată nu se pune problema ca oamenii să se întoarcă acolo.</p>
    </article>
  </body>
</html>