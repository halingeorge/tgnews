<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23498257-orban-mesaj-prin-care-vrea-linisteasca-pensionari-spun-bunicilor-parintilor-vrem-obiectiv-cresterea-pensiilor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T14:30:00+00:00"/>
    <meta property="og:title" content="Orban, mesaj prin care vrea să liniștească pensionarii: Le spun bunicilor și părinților că avem ca obiectiv creșterea pensiilor"/>
    <meta property="og:description" content="Premierul Ludovic Orban le-a transmis, luni, la finalul reuniunii Biroului Executiv al Partidului Național Liberal, bunicilor și părinților că guvernul are ca obiectiv creșterea pensiilor și că"/>
  </head>
  <body>
    <article>
      <h1>Orban, mesaj prin care vrea să liniștească pensionarii: Le spun bunicilor și părinților că avem ca obiectiv creșterea pensiilor</h1>
      <address><time datetime="2019-11-18T14:30:00+00:00">18 Nov 2019, 14:30</time> by <a rel="author">N.O.</a></address>
      <p><b>Premierul Ludovic Orban le-a transmis, luni, la finalul reuniunii Biroului Executiv al Partidului Național Liberal, bunicilor și părinților că guvernul are ca obiectiv creșterea pensiilor și că ”nu se va atinge nimeni de pensiile pe care le au”. Totodată, Orban a spus că ”niciun angajat nu trebuie să se teamă că este în pericol de a i se scade salariul” și va fi finalizat studiul de impact pentru creșterea salariului minim pe economie. </b><b>Potrivit liderului PNL, deficitul comercial pune presiune pe cursul de schimb și duce la erodarea leului în raport cu euro, proces ce se întâmplă de când a venit PSD la guvernare. Șeful Executivului a adăugat că procesul poate fi stopat prin reechilibrarea anumitor factori.<br/></b><br/>”PSD și-a pierdut uzul rațiunii, a devenit o sursă de minciuni răspândite sistematic, care nu au nicio legătură cu realitatea. Singurul lucru care le-a mai rămas la dispoziție este calomnia, minciunea, manipularea, dezinformarea care sunt practicate pe scară largă. Pentru a demonta toate mizeriile, în primul rând le spun bunicilor și părinților că avem ca obiectiv creșterea pensiilor, nu se va atinge nimeni de pensiile pe care le au. Le dorim creșterea pensiilor bazat pe o dezvoltare economică, piloni stabili, sustenabili”, a declarat Orban. <br/><br/>De asemenea, Orban a spus că ”niciun angajat nu trebuie să se teamă că este în pericol de a i se scade salariul”.<br/><br/>”Vom finaliza studiul de impact, vom propune creșterea salariului minim pe economie, pe baza indicelui productivității, rata inflației, astfel încât creșterea salariului să ducă și la o stabilitate a companiilor și la crearea unor stimuli pentru dezvoltare economică”, a mai spus Orban.<br/><br/>Potrivit lui Orban, cazul de la Dolj când mai mulți locuitori au sesizat că au avut pensii tăiate, nu este un accident. ”Disperarea PSD ne arată foarte clar că acest partid nu a învățat nimic, că minte cu nerușinare. Cazul CEC de la Dolj, în care filiala a dat pensii la nivelul pensiilor din luna august, nu cred că este un accident. Această greșeală a dus la o campanie că PNL taie pensiile. Am solicitat destituirea acestui director responsabil pentru această gravă eroare”, a spus liderul PNL.<br/><br/><b>”Erodarea leului în raport cu euro”</b><br/><br/>Potrivit liderului PNL, deficitul comercial pune presiune pe cursul de schimb și duce la erodarea leului în raport cu euro, proces ce se întâmplă de când a venit PSD la guvernare. <br/><br/>„Întotdeauna cursul de schimb este un rezultat al unei situații economice. Atât timp cât există un deficit comercial de aproape 18 miliarde de euro, iar deficitul comercial a crescut an de an, în 2017, 2018, 2019, datorită unei politici de nestimulare a volumului de servicii și produse realizate intern și în același timp, de stimulare a unei cereri, prin creșteri artificiale de venit, care nu au în spate realitatea economică, s-a adâncit acest deficit comercial. Acest deficit comercial normal că pune o presiune foarte mare asupra cursului de schimb și duce la o erodare, erodarea leului în raport cu euro este un proces care se întâmplă de când a venit PSD la guvernare”, a spus Ludovic Orban, potrivit Mediafax. <br/><br/>Premierul a vorbit și despre cum poate fi stopat acest proces de erodare al leului.<br/><br/>„Nu poate fi stopat decât în măsura în care se reechilibrează mai mulți factori: balanța comercială, se reface echilibrul bugetar, pentru că inclusiv creșterea deficitului bugetare generează o presiune suplimentară asupra cursului de schimb și oricât poate BNR să intervină în susținerea leului, până la urmă, există o tendință ca să ducă spre realitatea economică”, a subliniat Orban.<br/><br/><b>”Băieții ăștia ar trebui să se ascundă în munți”</b><br/><br/>De asemenea, premierul Ludovic Orban l-a ironizat, luni, pe fostul ministru al Dezvoltării, Daniel Suciu, care l-a invitat la o dezbatere pe actualul ministru, Ion Ștefan, apreciind că ”băieții ăștia ar trebui să se ascundă în munți”.<br/><br/>”Băieții ăștia nu au înțeles că nu mai sunt la putere. Băieții ăștia ar trebui să se ascundă prin munți și să își facă mea-culpa după nenorocirile pe care le-au făcut cât au fost la guvernare. Ca atare, îi îndemn să mai lase cetățeni români cu toate minciunile lor gogonate și cu gesturile lor care trădează un tupeu, o obrăznicie și o nesimțire fără margini”, a declarat Ludovic Orban.<br/>El a mai spus că Daniel Suciu ”a lăsat mii de localități cu proiecte PNDL, companii care au lucrat fără să le fie plătite lucrările”.<br/><br/>”Nu ne convoacă pe noi PSD, nu ne stabilește programul PSD. PSD trebuie să-și țină frâul, să se țină într-o atitudine în care să înțeleagă că au fost aleși cu 46% promițând marea cu sarea și după ce au livrat românilor doar praful de pe tobă au ajuns la un scor de 20%. În aceste condiții ar trebui să vadă și ei ce au greșit, cum a fost posibil să se ajungă la o asemenea degradare a suportului public. dacă mai continuă cu acest concurs de obraznicii și de atitudini nesimțite, sfidătoare la adresa cetățenilor se vor duce în cap. Ceea ce nu mă deranjează”, a adăugat premierul.</p>
    </article>
  </body>
</html>