<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_oleksij-mihajlichenko-prograv-golovnij-poyedinok-zhittya/938679"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T14:19:00+00:00"/>
    <meta property="og:title" content="Олексій Михайличенко програв головний поєдинок життя"/>
    <meta property="og:description" content="18 листопада 2009 року збірна України грала в Донецьку другий стиковий матч за право поїхати на Кубок світу-2010 до Південної Африки. У відбірній групі українці виступили навіть краще аніж очікувалося. Ми програли перше місце Англії, але зуміли випередити в боротьбі за другу путівку ..."/>
  </head>
  <body>
    <article>
      <h1>Олексій Михайличенко програв головний поєдинок життя</h1>
      <address><time datetime="2019-11-18T14:19:00+00:00">18 Nov 2019, 14:19</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938679_w_300.jpg?v=0"/>
        <figcaption>Греція на Кубку світу не вийшла із групи</figcaption>
      </figure>
      <p>18 листопада 2009 року збірна України грала в Донецьку другий стиковий матч за право поїхати на Кубок світу-2010 до Південної Африки.</p>
      <p>У відбірній групі українці виступили навіть краще аніж очікувалося. Ми програли перше місце Англії, але зуміли випередити в боротьбі за другу путівку Хорватію. <br/>Здавалося, жереб був прихильний до українців. У стикових матчах нам випало грати проти збірної Греції. Перша гра в Піреї закінчилася нульовою нічиєю.</p>
      <p>Українська федерація вирішила, що матч-відповідь треба зіграти в Донецьку, на новому стадіоні "Донбас-Арена". І тут керівник федерації Григорій Суркіс припустився фатальної помилки. Він поставив аж надто високу ціну на квитки. Однак навіть із такою ціною в Києві й Дніпропетровську публіка збиралася, а в Донецьку – ні. Серія із поразок для збірної України на цьому стадіоні була ще попереду. Ще ніхто не знав, що в Донецьку просто не визнають Україну своєю батьківщиною. <br/>Матч утім почався оптимістично для українців. В одній із атак Шевченко на добиванні не зміг влучити у верхній кут після удару Кобина.</p>
      <p>Греки поступово вирівняли гру, а на 39 хвилині завдали вирішального удару. Салпінгідіс отримав м'яч на хід, проскочив між Хачеріді й Кучером і пробив у кут повз П'ятова. <br/>Далі настало соло голкіпера Греції Цорваса. Він парирував небезпечні удари Алієва й Ракицького. Ще в одному епізоді Хачеріді завадив пробити Шевченку. Вже на останній хвилині Гусєв не встиг на добивання, коли воротар відбив м'яч після дальнього пострілу.</p>
      <p>Прямо на полі розплакався Андрій Шевченко. Його мрії поїхати на Кубок світу не судилося збутися.</p>
      <figure>
        <iframe src="https://www.youtube.com/embed/mxduSVKDe60" width="590" height="332" data-service="Youtube" scrolling="no"/>
      </figure>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_udar-serebryanikova-ne-mozhna-bulo-vidbiti/937834"/>
      </related>
      <blockquote>Після цього матчу в тренерській кар'єрі Олексія Михайличенка настала 10-річна пауза, аж до звільнення з "Динамо" Олександра Хацкевича.</blockquote>
    </article>
  </body>
</html>