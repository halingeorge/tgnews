<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184239/%E0%A6%9F%E0%A7%8D%E0%A6%B0%E0%A7%87%E0%A6%A8-%E0%A6%A6%E0%A7%81%E0%A6%B0%E0%A7%8D%E0%A6%98%E0%A6%9F%E0%A6%A8%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%A4%E0%A7%82%E0%A6%B0%E0%A7%8D%E0%A6%A3%E0%A6%BE%E0%A6%B0-%E0%A6%9A%E0%A6%BE%E0%A6%B2%E0%A6%95-%E0%A6%97%E0%A6%BE%E0%A6%B0%E0%A7%8D%E0%A6%A1%E0%A6%87-%E0%A6%A6%E0%A6%BE%E0%A7%9F%E0%A7%80--%E0%A6%A4%E0%A6%A6%E0%A6%A8%E0%A7%8D%E0%A6%A4-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A7%87%E0%A6%A6%E0%A6%A8"/>
    <meta property="og:site_name" content="somoynews.tv"/>
    <meta property="article:published_time" content="2019-11-18T14:51:00+00:00"/>
    <meta property="og:title" content="ট্রেন দুর্ঘটনার জন্য তূর্ণার চালক-গার্ডই দায়ী : তদন্ত প্রতিবেদন"/>
    <meta property="og:description" content="ব্রাহ্মণবাড়িয়ার কসবায় ট্রেন দুর্ঘটনায় বিভাগীয় পর্যায়ের গঠিত তদন্ত কমিটির..."/>
  </head>
  <body>
    <article>
      <h1>ট্রেন দুর্ঘটনার জন্য তূর্ণার চালক-গার্ডই দায়ী : তদন্ত প্রতিবেদন</h1>
      <address><time datetime="2019-11-18T14:51:00+00:00">18 Nov 2019, 14:51</time> by <a rel="author">সময় সংবাদ</a></address>
      <p><b>ব্রাহ্মণবাড়িয়ার কসবায় ট্রেন দুর্ঘটনায় বিভাগীয় পর্যায়ের গঠিত তদন্ত কমিটির প্রতিবেদন পাওয়া গেছে। প্রতিবেদনে দুর্ঘটনার জন্য তূর্ণা নিশীথার চালক, সহকারী চালক ও গার্ডকে দায়ী করা হয়েছে।</b><br/><br/>প্রতিবেদনে বলা হয়েছে, তূর্ণা নিশীথা সব ধরনের সিগন্যাল অমান্য করে স্টেশনে ঢোকে। এরপর উদয়নের ১১ ও ১২ নম্বর বগিতে আঘাত করে। <br/><br/>গতকাল রোববার (১৭ নভেম্বর) তদন্ত প্রতিবেদন রেলওয়ে মহাপরিচালককে দেওয়ার পর তা রেলওয়ে সচিব বরাবর পাঠানো হয়। রেলের বিভাগীয় প্রধান ও পূর্বাঞ্চলের বিভাগীয় পরিবহন কর্মকর্তা মো. নাসির উদ্দিনের নেতৃত্বে চার সদস্যের একটি দল তদন্ত প্রতিবেদন জমা দেয়। <br/><br/>প্রতিবেদনে ১৬ জন যাত্রী নিহত ও ৫৭ জন যাত্রী আহত হওয়ার কথা উল্লেখ্য করা হয়। প্রতিবেদনে ক্ষতির পরিমাণ তুলে ধরে বলা হয়, দুর্ঘটনায় রেলওয়ের ক্ষতি হয়েছে প্রায় ৩৮ লাখ। এর মধ্যে ২০ লাখ ৬২ হাজার ৩৮০ টাকা ক্যারেজ ও ওয়াগন বিভাগের। বাকি ১৭ লাখ টাকা লোকো বিভাগের এবং ২০ হাজার ৯০০ টাকা প্রকৌশল বিভাগের ক্ষতি হয়েছে। <br/><br/>ওই প্রতিবেদনে বলা হয়েছে, ট্রেনের চালক যদি অনুকূলে থাকা সবগুলো লাল সংকেত মেনে চলতো তাহলে এ দুর্ঘটনা ঘটতো না। ট্রেনের গার্ড তার দায়িত্ব ঠিকমতো পালন করলে এ দুর্ঘটনা এড়ানো সম্ভব ছিল। <br/><br/>গত সোমবার (১১ নভেম্বর) দিবাগত রাত পৌনে ৩টায়  ব্রাহ্মণবাড়িয়ার মন্দবাগ রেলস্টেশনের আউটারে চট্টগ্রাম থেকে ছেড়ে আসা ঢাকাগামী তূর্ণা-নিশীথা এবং সিলেট থেকে ছেড়ে আসা চট্টগ্রামগামী উদয়ন এক্সপ্রেসের সঙ্গে সংঘর্ষ হয়। এতে ১৬ জন যাত্রী নিহত এবং শতাধিক যাত্রী আহত হন। এ ঘটনায় রেলওয়ের পক্ষ থেকে চারটি এবং জেলা প্রশাসন থেকে একটি মোট পাঁচটি তদন্ত কমিটি গঠন করা হয়েছে।</p>
    </article>
  </body>
</html>