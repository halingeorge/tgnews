<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/sports/gavalas-stin-epistoli-den-leme-pos-tha-fygoume-apo-to-protathlima/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T14:54:21+00:00"/>
    <meta property="og:title" content="Γαβαλάς: «Στην επιστολή δεν λέμε πως θα φύγουμε από το πρωτάθλημα»"/>
    <meta property="og:description" content="Ο Διευθυντής Επικοινωνίας του Ολυμπιακού, Νίκος Γαβαλάς μίλησε για τη επιστολή της ΠΑΕ σε Αυγενάκη, UEFA, FIFA και ξεκαθάρισε πως «έχουμε κινηθεί νομικά, όλοι να αναλάβουν τις ευθύνες τους». ."/>
  </head>
  <body>
    <article>
      <h6 class="kicker">Αναλυτικά οι δηλώσεις</h6>
      <h1>Γαβαλάς: «Στην επιστολή δεν λέμε πως θα φύγουμε από το πρωτάθλημα»</h1>
      <h2>Ο Διευθυντής Επικοινωνίας του Ολυμπιακού, Νίκος Γαβαλάς μίλησε για τη επιστολή της ΠΑΕ σε Αυγενάκη, UEFA, FIFA και ξεκαθάρισε πως «έχουμε κινηθεί νομικά, όλοι να αναλάβουν τις ευθύνες τους». .</h2>
      <address><time datetime="2019-11-18T14:54:21+00:00">18 Nov 2019, 14:54</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Συνέντευξη εφ όλης της ύλης παραχώρησε ο Διευθυντής Επικοινωνίας του Ολυμπιακού, Νίκος Γαβαλάς, στον ραδιοφωνικό σταθμό «Sport 24», αναλύοντας τους λόγους που οι Ερυθρόλευκοι αποφάσισαν να κινηθούν θεσμικά και να ζητήσουν παρέμβαση της Πολιτείας, αλλά και των UEFA, FIFA, για όσα συμβαίνουν στο ελληνικό ποδόσφαιρο.</p>
      <p>«Εμείς προχωρούμε σε τέτοιες κινήσεις σε μία περίοδο που Ολυμπιακός είναι δυνατός αγωνιστικά, έχει φέρει παίκτες σημαντικούς και έχει κάνει επενδύσεις», ανέφερε μεταξύ άλλων ο Γαβαλάς, σημειώνοντας πως οι Ερυθρόλευκοι μέσω της επιστολής «…εντοπίζουμε τα προβλήματα, τα καταγράφουμε, τα αναδεικνύουμε και προσπαθούμε να βρεθεί λύση. Ο Υπουργός γνωρίζει το περιεχόμενο της επιστολής, όπως η FIFA και η UEFA και θα κινηθούν ανάλογα».</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Αναφορικά με τα περί αποχώρησης από το πρωτάθλημα, σημείωσε χαρακτηριστικά πως «ποιες θα είναι οι επόμενες ενέργειες της ΠΑΕ Ολυμπιακός είναι θέμα απόφασης της διοίκησης ωστόσο στην επιστολή δεν λέμε πως φεύγουμε από το πρωτάθλημα».</p>
      <p>Αναλυτικά όσα δήλωσε ο Νίκος Γαβαλάς:</p>
      <p>Για την επιστολή τον Λευτέρη Αυγενάκη: «Έχουμε κινηθεί θεσμικά και καταθέσαμε την επιστολή στον κ. Λευτέρη Αυγενάκη, τον θεματοφύλακα του ελληνικού αθλητισμού και φυσικά του ποδοσφαίρου μας. Ήταν το έσχατο μέσο, ενώ εδώ και τρία χρόνια ζητάμε, ακόμη και με εξώδικα, τα οικονομικά στοιχεία της ΕΠΟ και δεν έχουμε λάβει τίποτα».</p>
      <p>Για τις οικονομικές ατασθαλίες στην ΕΠΟ: Η ΠΑΕ Ολυμπιακός συμμετέχει στα ετήσια έσοδα της Ομοσπονδίας, με δραστηριότητες του επαγγελματικού ποδοσφαίρου σε ποσοστό που φτάνει το 40%! Σε ετήσια βάση η ομοσπονδία εισπράττει από το επαγγελματικό ποδόσφαιρο ένα ποσό που ξεπερνάει τα 10 εκατομμύρια ευρώ, με τα τέσσερα να προέρχονται από τον Ολυμπιακό.</p>
      <p>Είναι ποσοστά από τις πωλήσεις ποδοσφαιριστών, από τηλεοπτικά δικαιώματα, από μεταγραφές παικτών. Έχουμε ζητήσει επανειλημμένως να μας δοθεί ένα πόρισμα ελέγχου της διαχείρισης ωστόσο η διοίκηση της ΕΠΟ αρνείται κάθε ενημέρωση και λειτουργεί με πλήρη αδιαφάνεια. Η Πολιτεία έκανε, κάνει και θα κάνει τον οικονομικό έλεγχο της ομοσπονδίας».</p>
      <p>Για το κόστος της ΕΠΟ και πού πήγαν τα λεφτά των διεθνών Ομοσπονδιών: «Την τελευταία τριετία η ομοσπονδία έχει πολλαπλασιάσει το υπαλληλικό προσωπικό της και έχει υπερδιπλασιάσει τους υπαλλήλους της.</p>
      <p>Από 70, 150, έτσι πρόχειρα, όπως γνωρίζω. Έχει εκτοξευθεί έτσι, το κόστος λειτουργίας της που έχει ξεπεράσει το 40%! Δεν είναι τυχαίο ότι ζήτησε δάνειο από την UEFA, για να καλύψει τις βασικές της ανάγκες.</p>
      <p>Έχει προχωρήσει η ΕΠΟ σε περικοπές ακόμη και σε δραστηριότητες επιβεβλημένες για τις εθνικές ομάδες. Έχει ματαιώσει κάθε συνεδρίαση όλων των Επιτροπών, από την αρχή του έτους και ματαίωσε υποχρεωτικά σεμινάρια διαιτησίας, για διαιτητές της πρώτης κατηγορίας!</p>
      <p>Ένα πολύ σημαντικό ζήτημα. Υπάρχουν προγράμματα, από τη FIFA και την UEFA, για τη δημιουργία γηπέδων, όπως έγιναν στα Σκόπια ή τη Βουλγαρία. Εδώ δεν έγινε αυτό, αλλά δαπανήθηκαν τα χρήματα, για λειτουργικά έξοδα.</p>
      <p>Σε περίοδο οικονομικής κρίσης υπάρχουν υπάλληλοι της ΕΠΟ, οι οποίοι αμείβονται με 7.000 ευρώ μηνιαίως. Νομίζω έχουμε την πιο ακριβοπληρωμένη Κεντρική Επιτροπή Διαιτησίας. Εννοείται ότι αυτά τα χρήματα πρέπει να είναι υπέρ του ερασιτεχνικού ποδοσφαίρου και των εθνικών ομάδων».</p>
      <p>Για τη χρήση του VAR: «Το VAR κοστίζει ένα σωρό χρήματα και είναι ελλιπές, αφού δεν έχει γραμμή οφσάιντ, αλλά και Goal Line Technology. Δεν υπάρχει αντίστοιχος παρατηρητής διαιτησίας και δεν έχουν ανατεθεί στον παρατηρητή διαιτησίας καθήκοντα αξιολόγησης του διαιτητή στο VAR.</p>
      <p>Στην Ελλάδα ο διαιτητής στο VAR είναι απολύτως ελεύθερος να κάνει ό,τι θέλει, χωρίς να αξιολογείται! Απαγορεύεται ρητώς να μεταφερθούν στις ΠΑΕ οι διάλογοι από το VAR.</p>
      <p>Έχουμε συζητήσει πολλές φορές το θέμα με τους διαλόγους των διαιτητών με τους υπευθύνους του VAR, τους οποίους οι ομάδες δεν παίρνουν, ενώ αυτό είναι κάτι που γίνεται στον πολιτισμένο ποδοσφαιρικά κόσμο.</p>
      <p>Εμείς έχουμε εντοπίσει όλα τα προβλήματα, τα έχουμε καταγράψει και τα έχουμε θέσει στον υφυπουργό».</p>
      <p>Για τις επιστολές σε UEFA, FIFA και τη συνάντηση με τον κ. Αυγενάκη: «Έχουμε απευθυνθεί αρμοδίως και στην FIFA και την UEFA όπως ορίζει το καταστατικό της ομοσπονδίας.</p>
      <p>Τη συνάντηση με τον υφυπουργό τη ζητήσαμε εμείς και απάντησε ότι θα δρομολογηθεί».</p>
      <p>Για το χρονικό διάστημα των κινήσεων της ΠΑΕ Ολυμπιακός: «Ο Ολυμπιακός τα κάνει όλα αυτά, ενώ αγωνιστικά είναι ισχυρός. Ο κ. Μαρινάκης συνέχισε τις επενδύσεις, κράτησε τον κορμό της ομάδας και πρόσθεσε σε αυτόν εξαιρετικούς ποδοσφαιριστές.</p>
      <p>Η είσοδος της ομάδας στους ομίλους του Champions League για πρώτη φορά από το μονοπάτι των μη πρωταθλητών, αντιμετωπίζοντας μάλιστα ομάδες με πολύ μεγαλύτερο μπάτζετ, αποδεικνύει περίτρανα πως ο  Ολυμπιακός είναι ισχυρός εντός αγωνιστικού χώρου.</p>
      <p>Συμφωνούμε όλοι πως δεν έχουμε λύσει σημαντικά προβλήματα του ελληνικού ποδοσφαίρου, όλοι έχουμε τις ευθύνες μας και χρειάζεται ο καθένας να αναλάβει τις δικές του. Όταν όμως εντοπίζουμε και καταγράφουμε τα προβλήματα και ακολούθως απευθυνόμαστε στους αρμόδιους φορείς με στόχο την επίλυσή τους, δεν βλέπω το λόγο της στείρας κριτικής».</p>
      <p>Για τη δημοσίευση της επιστολής: «Δεν έχουμε σκοπό να δημοσιοποιήσουμε το περιεχόμενο της επιστολής, γνωρίζει ο κ. Αυγενάκης το περιεχόμενο αυτής, καθώς έχουμε απευθυνθεί αρμοδίως. Στην επιστολή δεν λέμε πως θα φύγουμε από το πρωτάθλημα».</p>
      <p>Για τις δράσεις του Ολυμπιακού: «Ο Ολυμπιακός θέλει να κινηθεί και εκτός αγωνιστικού χώρου. Αναφέρομαι στις ενέργειες που κάνουμε στα παιχνίδια στο Καραϊσκάκη, όπως με την παρουσία της Μυρτούς στο ντέρμπι με την ΑΕΚ, στη βράβευση που κάναμε στον μεγαλύτερο ηλικιακά κάτοχο διαρκείας, τον 90χρονο κ. Χάσικο, τον Ντέιβιντ Μπλατ αλλά και τον Παραολυμπιονίκη μας, Δημήτρη Αμπατζή.</p>
      <p>Θα δανειστώ τα λόγια του κ. Μαρινάκη μετά τη βράβευση του κ. Αμπατζή πως «θα συνεχίσουμε να στηρίζουμε και να αναδεικνύουμε δυνατές, ανθρώπινες στιγμές σαν και αυτή που ζήσαμε για ακόμη μια φορά, την περασμένη Κυριακή στο γήπεδο μας».​</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>