<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T14:33:00+00:00"/>
    <meta property="og:title" content="سفارت آمریکا در بغداد تخلیه شد"/>
    <meta property="og:description" content="به گزارش ایرنا، کاربر معروف عراقی به نام «سیده الاولی» (بانوی اول) که معمولا گزارش های ویژه از داخل هیات حاکمه عراق می دهد، در تازه ترین توئیت خود امروز (دوشنبه) نوشت که سفارتخانه آمریکا تقریبا تخلیه شده و فقط نیروهای محافظ در آن باقی مانده و همه کارکنان از جمله سفیر آمریکا ساختمان سفارت را ترک کرده اند."/>
  </head>
  <body>
    <article>
      <h1>سفارت آمریکا در بغداد تخلیه شد</h1>
      <address>
        <time datetime="2019-11-18T14:33:00+00:00">18 Nov 2019, 14:33</time>
      </address>
      <p>به دنبال شلیک سه گلوله "کاتیوشا" به حومه منطقه امنیتی سبز که سفارتخانه بزرگ آمریکا و انگلیس و نهادهای حاکمیتی مهم عراق در آن قرار دارند، گزارش ها حاکی است که سفارتخانه آمریکا دچار نگرانی کم سابقه ای شده و کارکنان آن را تخلیه کرده اند.</p>
      <p>به گزارش ایرنا، کاربر معروف عراقی به نام «سیده الاولی» (بانوی اول) که معمولا گزارش های ویژه از داخل هیات حاکمه عراق می دهد، در تازه ترین توئیت خود امروز (دوشنبه) نوشت که سفارتخانه آمریکا تقریبا تخلیه شده و فقط نیروهای محافظ در آن باقی مانده و همه کارکنان از جمله سفیر آمریکا ساختمان سفارت را ترک کرده اند.</p>
      <p>این کاربر عراقی افزود: «ماتیو تولر» صبح دیروز (یکشنبه) با یک بالگرد نظامی وارد وزارت دفاع عراق شد و بعد از دیدار ۴۵ دقیقه با «نجاح الشمری» وزیر دفاع عراق، به سرعت به همراه دستیارانش بغداد را به مقصد اربیل ترک کرده است.</p>
      <p>به گفته این کاربر عراقی، تیم دیپلماسی که امور سفارتخانه آمریکا را در حال حاضر در بخشی از هتل «المنصور» اداره می کند نیز به سمت اربیل نقل مکان کرده و پنج تن از کارکنان سفارت نیز به پایگاه نظامی آمریکا در فرودگاه بغداد انتقال داده شده اند.</p>
      <p>طبق گفته این کاربر عراقی، آمریکایی ها در حال حاضر در شرایط آشفتگی و نگرانی که علل آن نامشخص است، به سر می برند و سفارتخانه آمریکا بیش از دو ماه است که از نیروهای آن تخلیه شده است.</p>
      <p>کاربر سیده الاولی افزود که احتمالا تخلیه سفارتخانه آمریکا مرتبط با پاره ای تهدیدهای احتمالی است.</p>
      <p>سه گلوله کاتیوشا دیشب به حومه منطقه امنیتی سبز بغداد اصابت کرد که به گفته منابع امنیتی دستکم یک زخمی به دنبال داشته است.</p>
      <p>این کاتیوشاها همگی به منطقه مسکونی "کراده" در جوار منطقه امنیتی سبز در آنسوی رودخانه دجله اصابت کرده اند.</p>
      <p>در طول ماه های اخیر این چندمین بار است که گلوله های کاتیوشا به سمت منطقه امنیتی سبز بغداد شلیک می شوند که عموما یا به حومه آن یا داخل رودخانه دجله اصابت می کنند و همگی این شلیک ها، فاقد تلفات انسانی و خسارات مادی قابل ذکر هستند.</p>
      <p>هنوز دستگاه های امنیتی عراق نتوانسته اند عوامل شلیک کننده این گلوله های کاتیوشا را شناسایی یا دستگیر کنند.</p>
    </article>
  </body>
</html>