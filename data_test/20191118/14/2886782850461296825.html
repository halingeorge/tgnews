<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/18/olaszorszag-a-helyzet-javul-de-meg-a-viz-az-ur"/>
    <meta property="og:site_name" content="euronews"/>
    <meta property="article:published_time" content="2019-11-18T14:11:05+00:00"/>
    <meta property="og:title" content="Olaszország: A helyzet javul, de még a víz az úr"/>
    <meta property="og:description" content="Kétéltű járművel közlekednek a mentőegységek Emilia Romagna északi részének útjain."/>
  </head>
  <body>
    <article>
      <h1>Olaszország: A helyzet javul, de még a víz az úr</h1>
      <address><time datetime="2019-11-18T14:11:05+00:00">18 Nov 2019, 14:11</time> by <a rel="author">Peter Kristof</a></address>
      <figure>
        <img src="https://static.euronews.com/articles/stories/04/30/73/92/773x435_cmsv2_670ba219-7eae-5311-8d7a-6642fae0415c-4307392.jpg"/>
      </figure>
      <p>Szükségállapotot hirdettek Toszkánában de az Arno folyó szintjének magassága lassan mérséklődik. A heves esőzések és az áradások miatti károkat több millió euróra becsülik, Firenze és Pisa azonban nincs már veszélyben.</p>
      <p>A Toszkánától északra lévő olasz tartományban, Emilia-Romagnában több folyó is kiöntött medréből. Bologna környékén szombat este óta több mint 80 esetben riasztották a tűzoltókat, Modena megyében pedig száznál is többször kellett kivonulniuk.</p>
      <p>A Diversivo csatorna partjának egy része beszakadt, így víz árasztotta el a szárazföldet. A károkat a tűzoltók, a mentők és a polgárőrség együtt próbálja enyhíteni. A mentőegységek közlekedni még Emilia Romagna északi részének útjain is csak kétéltű járművel képesek.</p>
      <p><a href="https://hu.euronews.com/2019/11/16/velence-ujabb-aradasok-varhatok">A velencei polgármester korábban 1 milliárd euróra becsülte a károkat</a>, ebbe azonban nem számítják bele a 120 kilométeres venetói partszakasz több tízmilliós nagyságrendű veszteségeit.</p>
      <p>Jesolóban például a partot védő dűnéket elsöpörte a vihar és jelentős károkat szenvedtek a tengerpartot szegélyező fenyőerdős területek is.</p>
    </article>
  </body>
</html>