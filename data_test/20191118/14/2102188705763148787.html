<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/18/653826/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T14:34:00+00:00"/>
    <meta property="og:title" content="Пільги для &quot;зеленої енергетики&quot;: міфи і реалії в Україні"/>
    <meta property="og:description" content="Депутати пропонують знизити “зелений тариф” для електроенергії з відновлюваних джерел енергії. Які наслідки це матиме?"/>
  </head>
  <body>
    <article>
      <h1>Пільги для "зеленої енергетики": міфи і реалії в Україні</h1>
      <h2>Депутати пропонують знизити "зелений тариф" для електроенергії з відновлюваних джерел енергії. Які наслідки це матиме?</h2>
      <address><time datetime="2019-11-18T14:34:00+00:00">18 Nov 2019, 14:34</time> by <a rel="author" href="https://www.epravda.com.ua/authors/5d2dcea53aba3/" target="_blank">Олександр Домбровський</a></address>
      <p>Гарячі дискусії останніх тижнів про необхідність ретроспективного зниження "зеленого тарифу" для електроенергії з відновлюваних джерел енергії (ВДЕ) в Україні, а також схвалення профільним комітетом Верховної Ради проекту закону <a href="http://w1.c1.rada.gov.ua/pls/zweb2/webproc4_1?pf3511=67083">№2236-2</a>, який пропонує дискримінаційні обмеження для альтернативної генерації для станцій від 150 МВт, висвітлили ряд міфів про зелену генерацію, на які спираються в своїх аргументах її противники:</p>
      <p>– зелена електроенергія дорога;</p>
      <p>– зелена генерація приведе до значного зростання цін на електроенергію в Україні;</p>
      <p>– в Україні найвищі в світі зелені тарифи на електроенергію з ВДЕ. Рентабельність електростанцій на ВДЕ в Україні складає понад 300%;</p>
      <p>– єдине рішення питань балансування енергетичної системи – обмеження в ній частки зеленої електроенергії;</p>
      <p>– зелена генерація не вирішує ні однієї з проблем енергосистеми і економіки України.</p>
      <p>Спробуємо розібратися і відповісти на ці міфи та закиди.</p>
      <h3>Зелена електроенергія дорога.</h3>
      <p>Черговий річний <a href="https://www.lazard.com/perspective/levelized-cost-of-energy-and-levelized-cost-of-storage-2018/">звіт</a> 2018 р. Levelized Cost of Energy (LCOE), відомого аналітичного агентства Lazard, підтвердив очікування аналітиків: відновлювана енергетика продовжує дешевшати.</p>
      <p>Дані звіту свідчать, що вартість отриманої методом спалювання вуглеводнів електроенергії в перерахунку на мегават-годину в 2018 році залишилася на тому ж рівні, що роком раніше, тоді як вартість мегават-годину енергії сонця або вітру продовжує знижуватися.</p>
      <p>У своїх розрахунках Lazard розраховує приведену вартість виробництва електроенергії, що включає як вартість будівництва і загальних витрат на експлуатацію за весь час роботи, розділені на обсяг енергії, що виробляється також за весь час роботи електростанції.</p>
      <p>Loading... Найнижчу ціну вироблення мегават-годину в цьому році показує вітрова енергетика – всього від 29– 56 доларів; на другому місці сонячна енергетика – 36–44 долари за мегават-годину, тоді як вугільна мегават-година коштує 60–143 доларів, а атомний – від 112–189 доларів.</p>
      <p>Чому ж тоді в аргументах опонентів звучить зворотне? Причин кілька:</p>
      <p>1) Порівнюють вартість електроенергії від вже існуючих і практично амортизованих традиційних електростанцій, з новими електростанціями на ВДЕ, у вартості електроенергії яких значну долю займає амортизація обладнання.</p>
      <p>Порівнювати треба або нове з новим (як це робить Lazard), або існуюче з існуючим.</p>
      <p>Уявімо, яка вартість електроенергії буде від існуючої ВЕС чи СЕС в 2030 році після закінчення терміну дії ЗТ, і після того як обладнання вже амортизоване і його вартість вже повернулась інвестору.</p>
      <p>Переконані, що супер конкурентною щодо ціни е/е від існуючих традиційних електростанцій. Але ми проти порівняння нових електростанцій на ВДЕ з існуючими традиційними (як це роблять опоненти).</p>
      <p>2) У вартість електроенергії від існуючих електростанцій не включено багато важливих складових цієї вартості.</p>
      <p>Наприклад, в ціні е/е від АЕС не включена вартість захоронення відпрацьованого ядерного палива та виведення АЕС з експлуатації.</p>
      <p>За це, ймовірно, нам свого часу доведеться заплатити з бюджету. </p>
      <p>3) Існуюче обладнання традиційних електростанцій не завжди відповідає сучасним екологічних вимогам і стандартам.</p>
      <p>Наприклад, жодна вугільна електростанція в Україні не обладнана сучасними системами сіркоочищення. І їх вартості, відповідно, немає в вугільній кіловат-годині.</p>
      <p>4) Продовжується явне і неявне субсидування традиційних електростанцій. Наприклад, тільки цього місяця уряд виділив мільярд (!) гривень на підтримку вугільної галузі. Але цього і інших подібних мільярдів немає в ціні вугільної е/е.</p>
      <p>Якщо порівнювати коректно, то навіть сьогодні електроенергія з ВДЕ конкурента порівняно з традиційною.</p>
      <p>Ще більше ситуація зміниться на користь ВДЕ в часі через продовження здешевлення технологій.</p>
      <p>Також ймовірне введення більшістю країн податку на викиди СО2, що зараз широко дискутується в світі. Це ще підвищить конкурентність ВДЕ.</p>
      <h3>Зелена генерація приведе до значного зростання цін на електроенергію в Україні.</h3>
      <p>Це фактично продовження попереднього міфу. Стверджуємо, що будівництво будь-якої нової генерації приведе до зростання існуючих цін на електроенергію в Україні.</p>
      <p>Але хіба ми можемо не будувати зараз нову генерацію, коли переважна кількість існуючих електростанцій вже відпрацювала по 40-50 років і підлягає заміні найближчим часом?</p>
      <p>При будівництві об’єктів на ВДЕ це зростання буде найнижчим з альтернативних сценаріїв (будівництво нових вугільних, атомних чи газових електростанцій).</p>
      <p>Звучить теза, що потрібно або підвищувати тарифи на електроенергію на 5 копійок, або знижувати зелений тариф.</p>
      <p>Ми вибираємо підвищення на 5 копійок, і будівництво в наслідок цього нової генерації на ВДЕ.</p>
      <h3>В Україні найвищі в світі зелені тарифи на електроенергію з ВДЕ. Рентабельність електростанцій на ВДЕ в Україні складає понад 300%.</h3>
      <p>У цілому це не відповідає дійсності. Зокрема, зелений тариф на електроенергію з біомаси (БМ) і біогазу (БГ) в Україні суттєво нижчий порівняно з більшістю країн ЄС.</p>
      <p>Зокрема, Україна знаходиться на 13 місці серед 15-ти країн ЄС, що використовують ЗТ як засіб стимулювання виробництва електроенергії з БМ і БГ. Тобто, нижче нас ЗТ  на е/е з біомаси і біогазу має тільки Португалія і Словаччина.</p>
      <p>Щодо вітру, ми теж не перші. Причому варто взяти до уваги, що кредитні ставки в Україні значно вищі, ніж у країнах ЄС.</p>
      <p>Відповідно, при однаковому рівні ЗТ інвестори в Україні окуповуватимуть свої вкладення значно <a href="http://www.res-legal.eu/">довше</a>.</p>
      <table bordered="">
        <tr>
          <td>
            <b>Країна</b>
          </td>
          <td>
            <b>"Зелений" тариф для е/е з вітру, євро/кВт*год</b>
          </td>
          <td>
            <b>Частка ВДЕ</b>
          </td>
          <td>
            <b>Середня кредитна ставка</b>
          </td>
        </tr>
        <tr>
          <td>Греція</td>
          <td align="center">0,110</td>
          <td align="center">15,5% у 2017</td>
          <td align="center">4,68%</td>
        </tr>
        <tr>
          <td>Сербія</td>
          <td align="center">0,092</td>
          <td align="center">28,71% у 2017</td>
          <td align="center">1,97%</td>
        </tr>
        <tr>
          <td>Україна</td>
          <td align="center">2019: 0,1018 2020: 0,0905</td>
          <td align="center">9% у 2019</td>
          <td align="center">17%</td>
        </tr>
        <tr>
          <td>Австрія</td>
          <td align="center">2018: 0,082 2019: 0,0812</td>
          <td align="center">31,7% у 2017</td>
          <td align="center">1,75%</td>
        </tr>
      </table>
      <p>Щодо рентабельності: середня рентабельність електростанцій на ВДЕ в Україні є на рівні 20%, з терміном окупності таких проектів 5-6 років.</p>
      <p>При тому, що 7–8% ще потрібно віддати банку у випадку кредиту. Фактично це мінімально можлива рентабельність, яка ще цікавить інвесторів.</p>
      <h3>Єдине рішення питань балансування енергетичної системи – обмеження в ній частки зеленої електроенергії.</h3>
      <p>Україна не перша в світі стикається з проблемами інтеграції великої частки ВДЕ в енергетичні системи.</p>
      <p>Цілий ряд країн, окремих штатів, міст і компаній заявили про перехід до енергетики на базі 100% ВДЕ і впевнено рухаються до цього. Загальні принципи такого переходу супроводжуються такими тенденціями: функція базового навантаження поступово переходить до ВДЕ; традиційна генерація заміщується маневреною.</p>
      <p>Можливі джерела гнучкості для такого переходу (згідно презентації п. Ігоря Петрика, компанія Wartsila Energy):</p>
      <p>– ГЕС/ГАЕС;</p>
      <p>– інтерконектори;</p>
      <p>– накопичувачі;</p>
      <p>– маневрені ТЕС.</p>
      <p>Усі з цих джерел можуть бути задіяні в Україні. Переможця визначить ринок. Моделювання розвитку ОЕС України визначило, що при створенні гнучкості системи в основному за рахунок маневрених ТЕС, максимальний економічний ефект досягається при створенні 1-2 ГВт маневрених потужностей.  </p>
      <p>Тобто відпрацьовані і підтверджені технічні шляхи для інтеграції великої частки ВДЕ в енергетичну систему країни існують та потребують чітких механізмів регулювання з боку держави.</p>
      <p>На розвинених конкурентних ринках електроенергії сам ринок створює попит на маневрені потужності, і інвестори будують їх.</p>
      <p>На регульованих і недостатньо конкурентних ринках електроенергії, до яких належить і Україна, ймовірно, потрібне створення чітких стимулів для інвесторів вкладатися в маневрені потужності.</p>
      <h3>Зелена генерація не вирішує жодну з проблем енергосистеми і економіки України.</h3>
      <p>Категорично не згодні. Розвиток ВДЕ приводить до значних позитивних макроекономічних змін.</p>
      <p>1) Україна зменшить, а в перспективі зупинить імпорт енергоносіїв. В 2018 році він коштував нам біля 12 млрд доларів/рік по категоріям нафта та нафтопродукти, вугілля і природний газ. Відповідно, це позитивно вплине на торгівельний баланс держави.</p>
      <p>Причому сонце і вітер відіграватимуть провідну роль у витісненні імпортних палив в електрогенерації, а біомаса – при виробництві теплової енергії і на транспорті.</p>
      <p>2) Створимо новий інноваційний кластер української економіки, нові робочі місця, нові машинобудівельні заводи.</p>
      <p>Кількість робочих місць, що створюватиметься, перевищує ту, яку потрібно скоротити в традиційній енергетиці, зокрема у вуглевидобуванні.</p>
      <p>Робочі місця створюватимуться не тільки при експлуатації електростанцій на ВДЕ, а і у суміжних галузях: будівництво, монтаж, підготовка палива (зокрема біомаси), виробництво обладнання.</p>
      <p>3) Підвищимо енергетичну безпеку і незалежність країни. </p>
      <p>4) Отримаємо нову генерацію на основі ВДЕ на заміщення відпрацьованої традиційної, яку, у любому випадку, потрібно чимось заміщувати.</p>
      <p>5) Суттєво покращимо екологію, тривалість і якість життя в країні. </p>
      <h3>Ну і щодо законопроекту №2236-2.</h3>
      <p>Вважаємо, що в законопроекту перейдена "червона межа" і суттєво змінені правила гри для вже побудованих об'єктів ВДЕ.</p>
      <p>Цього категорично не можна допускати. Це прецедент, і якщо він пройде сьогодні – чекайте подібне і завтра. Якщо законодавці хочуть щось подібне робити, вони мають вводити такі норми через 1–2 роки після  введення в дію закону, щоб інвестор міг їх врахувати при побудові своїх об'єктів. </p>
      <p>Якщо цей законопроект буде прийнятий, це відлякне інвесторів не тільки від енергії сонця і вітру, а від всіх ВДЕ, тому що Україна не гарантує виконання своїх зобов’язань.</p>
      <p>Якщо ми допустимо зараз призупинення розвитку крупних електростанцій на ВДЕ в Україні,  ми цим самим закриваємо шлях для розвитку всіх ВДЕ у Україні.</p>
      <p>Ми не згодні з таким сценарієм, ми за майбутнє на ВДЕ!</p>
      <p>
        <i>Співавтор – Георгій Гелетуха, голова правління Біоенергетичної асоціації України, член правління громадської спілки "Global 100 RE Ukraine". </i>
      </p>
    </article>
  </body>
</html>