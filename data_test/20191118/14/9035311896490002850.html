<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/turkiye-bugdayda-kendi-kendine-yetiyor-mu-grafiklerle-turkiye-nin-bugday-karnesi?utm_source=whatsapp"/>
    <meta property="og:site_name" content="euronews"/>
    <meta property="article:published_time" content="2019-11-18T14:33:41+00:00"/>
    <meta property="og:title" content="Türkiye buğdayda kendi kendine yetiyor mu?"/>
    <meta property="og:description" content="2003-2017 yılını kapsayan son 15 yılda Türkiye 9 sene boyunca buğdayda kendi ihtiyacını kendi karşılarken 6 sene ise ihtiyacından daha az buğday üretti. Ancak son 15 senede üretilen kullanılabilir buğday miktarı tüketimden 10 milyon ton fazla. Aynı dönemde ihracat da ithalattan 9,4 milyon ton fazla."/>
  </head>
  <body>
    <article>
      <h1>Türkiye buğdayda kendi kendine yetiyor mu?</h1>
      <address><time datetime="2019-11-18T14:33:41+00:00">18 Nov 2019, 14:33</time> by <a rel="author">Euronews </a></address>
      <p>Tarım deyince akla buğday ilk akla gelen ürünlerin başında yer alıyor. Türkiye buğdayı hem ihraç hem de ithal eden bir ülke.</p>
      <p>2003-2017 yılını kapsayan son 15 yılda Türkiye 9 sene boyunca buğdayda kendi ihtiyacını kendi karşılarken 6 sene ise ihtiyacından daha az buğday üretti. Bu da her 3 seneden 1’inde Türkiye’de buğday üretimi tüketimi karşılamıyor. Ancak son 15 senede üretilen kullanılabilir buğday miktarı tüketimden 10 milyon ton fazla.</p>
      <p>TÜİK verileri üretilen tüm buğdayın arza dönüşmediğini ve üretim kayıplarından dolayı, kullanılabilir üretim miktarının esas alınmasına işaret ediyor. TÜİK her sene buğday yeterlilik derecesini açıklıyor. Bu, üretimin tüketimi ne oranda karşılaştığını gösteriyor. Bu değer yüzde 100’den fazla ise üretimin tüketimden fazla olduğu anlamına geliyor. Yüzde 100’den daha düşükse bu defa üretimin tüketimi karşılamadığı ortaya çıkıyor.</p>
      <p>2003-2017 arasını kapsayan son 15 senenin yeterlilik derecesine bakıldığında 2003, 2006, 2007, 2008, 2012 ve 2014 yıllarında kullanılabilir üretim, tüketimi karşılamıyor. Bu durumun üç yıl ardı ardına yaşandığı da görülüyor. Stokların kaç sene kullanılabileceği saklama koşullarına göre değişiyor ancak 3 sene açık varken ithalat yapmadan bunun nasıl karşılanacağı büyük bir soru işareti. Açık oranı 2007'de yüzde 3,5, 2008'de yüzde 5,5 ve 2014'te yüzde 10,8'e kadar çıktı.</p>
      <p>Diğer 9 yıl boyunca ise üretim tüketime yetiyor. 2015,2016 ve 2017 yıllarında ise sırasıyla yüzde 13,6, yüzde 3,8 ve yüzde 11,7 fazla verdi.</p>
      <p>TÜİK verilerine göre Türkiye’nin 2017 yılındaki kullanılabilir buğday üretimi 20 milyon 317 bin ton. Tüketim ise 18 milyon 186 bin ton. Son 15 senede üretilen kullanılabilir buğday miktarı tüketimden 10 milyon ton fazla. Bu 15 senede 289 milyon ton kullanılabilir buğday üretilirken 279 milyon ton tüketim gerçekleşti.</p>
      <h3>İhracat toplamı ithalattan fazla</h3>
      <p>Türkiye buğdayda aynı anda ihracat ve ithalat yapan bir ülke. Son 15 seneye bakıldığında bazı yıllar ithalatın bazı yıllar ise ihracatın fazla olduğu görülüyor. İthalatın fazla olduğu sene sayısı 6. Üretimin tüketime yetmediği sene sayısı da 6. 2003-2017 arasını kapsayan 15 yılın toplamında gerçekleşen ithalat ihracat oranına bakıldığında ise ihracat 9,4 milyon ton fazla gerçekleşti.</p>
      <p>Türkiye 2017 yılında 7,5 milyon ton buğday ihraç ederken 6,1 milyon ton da buğday ithal etti. Bu 15 senede 48,9 milyon ton buğday ithal edilirken 58,3 milyon ton ihracat gerçekleşti.</p>
      <ul>
        <li>
          <b>
            <a href="https://tr.euronews.com/2019/08/07/bm-raporu-dunyayi-kurtarmak-icin-gida-uretimini-degistirmek-zorundayiz">BM raporu: Dünyayı kurtarmak için gıda üretimini değiştirmek zorundayız</a>
          </b>
        </li>
        <li>
          <b>
            <a href="https://tr.euronews.com/2018/12/30/turkiye-nin-2018-tarim-urunleri-tablosu-sadece-seker-uretiminde-kendi-kendine-yetiyor">Türkiye'nin 2018 tarım ürünleri tablosu: Sadece şeker üretiminde kendi kendine yetiyor</a>
          </b>
        </li>
      </ul>
    </article>
  </body>
</html>