<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-portnov-skhemy-ofis-prezydenta/30278504.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T14:14:06+00:00"/>
    <meta property="og:title" content="Портнов поскаржився на журналістів «Схем» Офісові президента"/>
    <meta property="og:description" content="Ексчиновник часів президентства Віктора Януковича Андрій Портнов звернувся до Офісу президента України зі своїми «аргументами» у конфлікті з журналістами Радіо Свобода, повідомляє пресслужба ОП. «Ад"/>
  </head>
  <body>
    <article>
      <h1>Портнов поскаржився на журналістів «Схем» Офісові президента</h1>
      <address>
        <time datetime="2019-11-18T14:14:06+00:00">18 Nov 2019, 14:14</time>
      </address>
      <p>Ексчиновник часів президентства Віктора Януковича Андрій Портнов звернувся до Офісу президента України зі своїми «аргументами» у конфлікті з журналістами Радіо Свобода, повідомляє пресслужба ОП.</p>
      <p>«Адвокат і журналіст Андрій Портнов звернувся до Офісу президента України з реакцією на розгляд скарги журналістів Радіо Свобода. Конфліктна ситуація між ним і працівниками Радіо Свобода днями обговорювалася на засіданні Ради з питань свободи слова та захисту журналістів при президентові. За словами Андрія Портнова, саме тому він вирішив також звернутися до Офісу Президента і Ради з проханням взяти до уваги його аргументи», – йдеться в повідомленні.</p>
      <p>Зокрема, Портнов висловив занепокоєння «загрозою свободі слова і перешкоджанням його адвокатській і журналістській діяльності, оскільки є штатним телеведучим каналу «112 Україна» і має офіційне редакційне завдання».</p>
      <p>«У мене минуло шість років після державної служби. Я не є політиком, державним службовцем, членом політичної партії, депутатом будь-якого рівня. У зв’язку з цим я вважаю, що це піврічне стеження за мною є проведенням стосовно мене незаконних оперативно-технічних дій під виглядом журналістської діяльності. Адже якщо за шість місяців не видається жоден сюжет, то це стеження й незаконні оперативно-технічні дії», – цитує пресслужба ОП слова Портнова.</p>
      <p>В Офісі президента повідомили, що взяли до відома аргументи ексзаступника голови Адміністрації Януковича Андрія Портнова.</p>
      <p>«Рада з питань свободи слова і захисту журналістів об’єктивно розгляне цю ситуацію з урахуванням усіх обставин, викладених обома сторонами конфлікту, адже неупередженість у дослідженні кожної справи є надзвичайно важливою для репутації цього новоствореного консультативно-дорадчого органу при главі держави», – йдеться в повідомленні.</p>
      <p>Портнов у телеграмі написав, що зустрічався із заступником голови ОП Кирилом Тимошенком.</p>
      <p>Минулого тижня Рада з питань свободи слова і захисту журналістів заслухала інформацію про розслідування проваджень щодо погроз журналістам програми «Схеми» (спільного проєкту Радіо Свобода і телеканалу «UA:Перший») й оприлюднення їхніх персональних даних.</p>
      <p>На цьому засіданні представники Міністерства внутрішніх справ України <a href="https://www.radiosvoboda.org/a/news-mvs-skhemy-portnov/30272290.html">повідомили членам Ради </a>з питань свободи слова і захисту журналістів при президентові, що незаконний збір інформації, в чому журналістів Радіо Свобода звинувачує ексчиновник часів президентства Віктора Януковича Андрій Портнов, «навряд чи можливий».</p>
      <p>Національна поліція України 6 листопада <a href="https://www.radiosvoboda.org/a/news-schemes-politsiya-portnov/30256616.html">зареєструвала кримінальне провадження через тиск колишнього депутата та ексзаступника голови Адміністрації президента Андрія Портнова</a> на редакцію програми журналістських розслідувань «Схеми» (спільний проєкт Радіо Свобода і телеканалу «UA:Перший»), яка працює над підготовкою матеріалу про нього.</p>
      <p>Наступного дня поліція <a href="https://www.radiosvoboda.org/a/news-politsija-portnov-pozov-radio-svoboda/30258489.html">відкрила провадження</a> за заявою Портнова про перешкоджання його «журналістській діяльності».</p>
      <p>1 листопада ексдепутат і чиновник часів президентства Віктора Януковича <a href="https://www.radiosvoboda.org/a/news-schemes-portnov-dani/30248189.html">Андрій Портнов виклав</a> у своєму телеграм-каналі персональні дані водія знімальної групи «Схем» через те, що редакція готує розслідування щодо впливу та зв’язків колишнього посадовця з новою українською владою. Серед опублікованого – захищена законом інформація: повні паспортні дані й домашня адреса водія, номери його авто, а також дані, які свідчать про стеження за його місцем проживання.</p>
      <p>У відповідь <a href="https://www.radiosvoboda.org/a/schemes/30248144.html">«Схеми» заявили</a> про тиск на журналістів із боку Портнова.</p>
      <p>Згодом Андрій <a href="https://www.radiosvoboda.org/a/news-schemes-portnov-novi-pogrozy/30249594.html">Портнов пригрозив усій редакції «Схем»</a> публікацією «їхньої особистої та персональної інформації», а також «аналізом приватного життя та ненав’язливим супроводом у темний час доби». Він також не виключив можливого стеження за членами редакції «Схем».</p>
      <p>Керівництво Радіо Свобода/Радіо Вільна Європа<a href="https://www.radiosvoboda.org/a/news-schemes-reaktsiya-rferl/30249584.html"> засудило</a> розголошення персональних даних співробітників програми «Схеми», а також тиск і погрози на їхню адресу з боку Андрія Портнова і закликало правоохоронців притягувати до відповідальності за такі дії.</p>
      <p>Також медіарух <a href="https://www.radiosvoboda.org/a/news-schemes-mediarukh-portnov/30252658.html">«Медіа за усвідомлений вибір»</a> виступив із відкритою заявою щодо погроз Андрія Портнова редакції програми «Схем» і закликав українську владу та правоохоронців притягнути до відповідальності Андрія Портнова і гарантувати безпеку журналістам та співробітникам команди розслідувачів.</p>
    </article>
  </body>
</html>