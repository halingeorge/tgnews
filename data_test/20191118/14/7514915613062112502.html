<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35214-billas-gatesas-atsidure-turtingiausiu-pasaulio-gyventoju-saraso-virsuneje"/>
    <meta property="og:site_name" content="budas.lt"/>
    <meta property="article:published_time" content="2019-11-18T14:04:24+00:00"/>
    <meta property="og:title" content="Billas Gatesas atsidūrė turtingiausių pasaulio gyventojų sąrašo viršūnėje"/>
    <meta property="og:description" content="Programinės įrangos milžinės „Microsoft“ įkūrėjas Billas Gatesas (Bilas Geitsas) atsidūrė pirmoje kasmet atnaujinamo turtingiausių pasaulio gyventojų reitingo vietoje, iš kurios išstūmė elektroninės prekybos bendrovės „Amazon“ įkūrėją ir vadovą Jeffą Bezosą (Džefą Bezosą)."/>
  </head>
  <body>
    <article>
      <h1>Billas Gatesas atsidūrė turtingiausių pasaulio gyventojų sąrašo viršūnėje</h1>
      <address>
        <time datetime="2019-11-18T14:04:24+00:00">18 Nov 2019, 14:04</time>
      </address>
      <figure>
        <img src="http://budas.lt/images/lapkritis/billas.jpg"/>
      </figure>
      <p>Programinės įrangos milžinės „Microsoft“ įkūrėjas Billas Gatesas (Bilas Geitsas) atsidūrė pirmoje kasmet atnaujinamo turtingiausių pasaulio gyventojų reitingo vietoje, iš kurios išstūmė elektroninės prekybos bendrovės „Amazon“ įkūrėją ir vadovą Jeffą Bezosą (Džefą Bezosą).</p>
      <p>Kaip rodo agentūros „Bloomberg“ sudaromas milijardierių indeksas, B. Gateso turto vertė siekia 110 mlrd. JAV dolerių, o J. Bezoso valdomas turtas yra vertas 109 mlrd. JAV dolerių.</p>
      <p>„Microsoft“ akcijoms šiemet pabrangus 48 proc., B. Gateso turto vertė nuo metų pradžios padidėjo 19,5 mlrd. JAV dolerių. Vien nuo spalio pabaigos, kuomet „Microsoft“ pelnė dešimties metų trukmės ir 10 mlrd. JAV dolerių vertės Pentagono sutartį, bendrovės akcijų kursas pakilo 4 procentais.</p>
      <p>Tuo tarpu J. Bezosas neteko dalies turto dėl šių metų vasarą užbaigto skyrybų proceso. Jo buvusi sutuoktinė MacKenzie Bezos (Makenzė Bezos), valdanti 35 mlrd. JAV dolerių vertės turtą, „Bloomberg Billionaires“ reitinge užėmė 24 vietą. O J. Bezoso turto vertė sumažėjo 16,2 mlrd. JAV dolerių.</p>
      <p>Trečioji vieta „Bloomberg Billionaires“ reitinge šiemet atiteko prancūzų magnatui Bernardui Arnault (Bernarui Arno), kuris vadovauja grupei LVMH ir kurio turto vertė siekia 103 mlrd. JAV dolerių.</p>
      <p>Ketvirtoje vietoje yra garsus investuotojas Warrenas Buffettas (Vorenas Bafetas), o penktoje – socialinės žiniasklaidos milžinės „Facebook“ vadovas Markas Zuckerbergas (Markas Zukerbergas). Jų turto vertė sudaro atitinkamai 86,6 mlrd. ir 74,5 mlrd. JAV dolerių.</p>
      <p>Niujorkas, lapkričio 18 d. („Interfax“-BNS).</p>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>