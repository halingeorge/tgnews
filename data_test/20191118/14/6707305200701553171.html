<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/logopedia-come-e-perche-aiuta-il-bambino-prematuro-e-non-solo/657046/"/>
    <meta property="og:site_name" content="DiLei"/>
    <meta property="article:published_time" content="2019-11-18T14:05:36+00:00"/>
    <meta property="og:title" content="Logopedia, come e perché aiuta il bambino prematuro e non solo"/>
    <meta property="og:description" content="Fin da piccolissimi si manifestano i sintomi di potenziali difficoltà nel linguaggio. L’intervento del logopedista più sarà tempestivo più sarà efficace."/>
  </head>
  <body>
    <article>
      <h1>Logopedia, come e perché aiuta il bambino prematuro e non solo</h1>
      <h2>Fin dalla prima infanzia si manifestano i sintomi di potenziali difficoltà nello sviluppo del linguaggio. L'intervento del logopedista più sarà tempestivo più sarà efficace</h2>
      <address><time datetime="2019-11-18T14:05:36+00:00">18 Nov 2019, 14:05</time> by <a rel="author">Federico Mereta</a></address>
      <p><b>I bambini nati prematuri</b> hanno troppa fretta di venire al mondo e sono oltre 30.000 ogni anno in Italia. Oltre all’assistenza necessaria, e da studiare caso per caso, crescendo potrebbero avere qualche <b>difficoltà</b> nella corretta <b>acquisizione del linguaggio</b> e delle funzioni associate, quali comprensione, apprendimento, emissione di suoni, formulazione di frasi di senso compiuto.</p>
      <p>Ma la prevenzione può fare molto, a patto che <b>il trattamento di logopedia</b> inizi precocemente. A dirlo sono gli stessi logopedisti, che ricordano come il possibile disturbo di linguaggio arrivi alla loro osservazione in ritardo.</p>
      <h3>Cosa succede in questi bambini</h3>
      <p>“<b>Le nascite pretermine</b> non sono da sottovalutare – spiega <b>Tiziana Rossetto</b>, professoressa di logopedia e presidente della Federazione Logopedisti Italiani (fli.it) – sia per <b>i rischi clinici</b> che possono presentare, come <b>l’elevata mortalità</b>, sia per le implicazioni associate a medio e lungo termine. Prime fra tutte <b>le disabilità neurosensoriali</b>, motorie, alimentari, respiratorie che inficiano il corretto sviluppo delle normali funzionalità del bambino con un rilevante impatto sulla qualità della vita. Ma non solo, vi è evidenza che i bambini prematuri abbiano anche un ritardo nell’evoluzione delle <b>facoltà cognitive e comunicativo-linguistiche</b>“.</p>
      <p>Prosegue l’esperta: “Il dato principale, confermato poi da studi successivi, è stato confermato già nel 2009 da una ricerca pubblicata su <i>Pediatrics</i>, ancora attualissima, su oltre 4.100 bambini prematuri nei quali si evidenziano <b>maggiori difficoltà cognitive</b> e <a href="https://dilei.it/salute/cosa-vuol-dire-dsa/652105/">riduzione delle performance</a> rispetto a bambini nati a termine. Ad esempio nelle interazioni di gioco con i genitori mostrano difficoltà a mantenere a lungo l’attenzione, nella comunicazione sviluppano più lentamente l’uso dei gesti, <b>la comprensione e la produzione delle parole</b>, tanto del lessico quanto della costruzione grammaticale delle frasi. <b>Sintomi</b> che fin dalla prima infanzia annunciano potenziali difficoltà nello sviluppo successivo del <b>linguaggio</b> e delle sue <b>implicazioni</b> che permangono e si aggravano nel passaggio <b>dall’età prescolare a quella scolare</b>, con una ricaduta di grado variabile sul rendimento scolastico. Difficoltà maggiormente evidenti dal secondo anno di scuola primaria quando aumentano le richieste di <b>velocizzazione della lettura</b>, maggiore accuratezza nella scrittura, nelle abilità numeriche e calcolo”.</p>
      <h3>L’amore è fondamentale</h3>
      <p>“Si tratta di <b>un complesso di difficoltà</b> – aggiunge <b>Sara Panizzolo</b>, logopedista presso la UOC Neonatologia e Terapia Intensiva, AOU dei Colli, Ospedale Monaldi, Napoli – che incidono sulla <b>qualità di vita</b> del bambino e della famiglia, ma che possono essere contenute con un <b>intervento logopedico mirato</b>. Tanto più efficace quanto più sarà <b>tempestivo</b>, inserito in un progetto terapeutico multidisciplinare, che preveda anche il contribuito di <b>altre figure della riabilitazione</b> quali il fisioterapista, lo psicomotricista e l’optometrista”.</p>
      <p>Sottolinea l’esperta: “Fondamentale, oltre all’identificazione delle differenti disabilità da parte di medici specialisti, è <a href="https://dilei.it/mamma/perche-i-dsa-sono-decisamente-super-affascinanti/655870/">l’aiuto dei genitori</a>, prime sentinelle nell’<b>osservare un disagio in atto</b>, legato ad esempio alla <b>difficoltà di alimentarsi</b> alla scarsa attenzione verso cose e persone, alla <b>mancata partecipazione sociale</b> con gesti e discorsini fatti ‘a modo suo’, proporzionati all’età. Tutti potenziali indicatori che dovrebbero invitare mamma e papà a richiedere una consulenza specializzata, in particolare del <b>logopedista</b>, per una diagnosi e trattamento tempestivi tali da ridare qualità e normalità alla vita dei bambini”.</p>
      <p>In ogni caso nel <a href="https://dilei.it/mamma/marsupioterapia-neonati-prematuri/564506/">bambino prematuro</a> i <b>gesti d’amore</b> quotidiani aiutano lo sviluppo e non solo perché si <b>crea empatia con i genitori</b>. “È sufficiente che i genitori parlino con i piccoli guardandoli negli occhi e proponendo loro vari suoni vocalici, comprese <b>canzoncine e ninne-nanne</b> – sottolinea la Rossetto. Inoltre, è importante che accompagnino la comunicazione con <b>espressioni del volto e modulazioni della voce</b> e che, durante i momenti di gioco, attirino l’attenzione del bambino con <b>giocattoli colorati, sonori e luminosi</b> adatti all’età, gratificandolo ogni qual volta dà risposte comunicative anche se non del tutto corrette”.</p>
      <related>
        <h4>Leggi anche</h4>
        <a href="https://dilei.it/salute/logopedista-cosa-fa-e-quando-e-il-caso-di-ricorrervi/534198/"/>
        <a href="https://dilei.it/mamma/come-i-genitori-distruggono-i-figli/468988/"/>
        <a href="https://dilei.it/mamma/autismo-cose-la-caa-e-come-puo-aiutare-i-bambini/459799/"/>
        <a href="https://dilei.it/lifestyle/sei-nato-prematuro-guadagnerai-meno-e-resterai-single/449030/"/>
        <a href="https://dilei.it/salute/aumenta-la-sopravvivenza-dei-nati-prematuri-merito-delle-cure/482099/"/>
      </related>
    </article>
  </body>
</html>