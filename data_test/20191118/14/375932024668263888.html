<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-gazprom-a-gaztranzitszerzodes-megujitasat-javasolja-a-naftohaznak-1875762/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T14:36:00+00:00"/>
    <meta property="og:title" content="A Gazprom a gáztranzitszerződés megújítását javasolja a Naftohaznak   "/>
    <meta property="og:description" content="A gáztranzitszerződés egyéves meghosszabbítására tett hivatalos javaslatot hétfőn az ukrán Naftogaznak az orosz Gazprom állami gázipari vállalat."/>
  </head>
  <body>
    <article>
      <h1>A Gazprom a gáztranzitszerződés megújítását javasolja a Naftohaznak   </h1>
      <address><time datetime="2019-11-18T14:36:00+00:00">18 Nov 2019, 14:36</time> by <a rel="author">MTI</a></address>
      <h4>A gáztranzitszerződés egyéves meghosszabbítására tett hivatalos javaslatot hétfőn az ukrán Naftogaznak az orosz Gazprom állami gázipari vállalat.</h4>
      <p>A Gazprom jelezte, hogy kész új szerződést kötni az EU-ban jelentkező igények prognózisának figyelembe vételével.<br/>Az orosz gázipari vállalat a megegyezés feltételeként szabta, hogy a felek kölcsönösen mondjanak le a nemzetközi bíróságokon és döntőbíróságokon egymás ellen benyújtott követelésekről, hogy az ukrán monopóliumellenes hatóság vonja vissza a Gazprom ellen a gazdasági verseny megsértése címén kiszabott bírságot és hogy a Naftohaz vonja vissza az EU Bizottságához benyújtott kérelmét, amelyben a Gazprom elleni vizsgálatot javasol. Az orosz fél emellett várja az ukrán fél arra vonatkozó döntését, hogy kész lesz-e tőle 2020-tól ismét közvetlenül vásárolni a gázt.</p>
      <figure>
        <img src="https://www.vg.hu/wp-content/uploads/2017/08/0333168272-2.jpg"/>
        <figcaption>Fotó: AFP</figcaption>
      </figure>
      <p>Az orosz-ukrán tranzitszerződés hatálya az év végén lejár. Moszkva, Kijev és az Európai Bizottság háromoldalú konzultációkat folytat a szállítások meghosszabbításáról, ám ezek mindeddig nem jártak sikerrel. A legutóbbi, október 27-én megtartott forduló alkalmából az orosz fél csomagtervet tett le a tárgyalóasztalra, amelyben ugyancsak a javasolta a bírósági követelések visszavonását.</p>
      <p>Kijev negatívan viszonyul ehhez. Jurij Vitrenko, a Naftohaz ügyvezető igazgatója közölte, hogy az ukrán fél többféle lehetőséget mérlegel, de a követelések lenullázása nem tartozik ezek közé.</p>
      <p>A Naftohaz összesen 22 milliárd dollárt követel a Gazpromból. Ebből álláspontja szerint csaknem 3 milliárd a stockholmi döntőbíróság ítélete, 12 milliárd bírósági kereset és további 7 milliárd pedig az ukrán monopóliumellenes hatóság döntés alapján illeti meg.</p>
    </article>
  </body>
</html>