<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T14:32:00+00:00"/>
    <meta property="og:title" content="نظارت بر بازار تشدید شد"/>
    <meta property="og:description" content="به گزارش الف به نقل از وزارت صنعت، معدن و تجارت، عباس تابش نظر به اجرایی شدن سیاست اصلاح قیمت بنزین اظهار کرد: سازمان حمایت در اجرای این طرح، با بهره گیری از توان بازرسان سازمانهای صنعت، معدن و تجارت، انجمنهای حمایت از حقوق مصرف کنندگان، سازمان حمل و نقل و پایانه ها و ناظرین افتخاری و با همراهی تیمهای مشترک متشکل از نمایندگان سازمان تعزیرات حکومتی و اتاق اصناف استانها و دیگر سازمانهای مرتبط در سراسر کشور در راستای هم افزایی و حصول نتایج مطلوب در قالب گشتهای مشترک، بمنظور کنترل و رصد بازار، نظارت خود را بیش از پیش افزایش خواهد داد و با تمام کسانی که از عرضه کالا خودداری کنند یا محصولات خود را به بهانه های واهی احتکار کنند، به شدت برخورد خواهد شد."/>
  </head>
  <body>
    <article>
      <h1>نظارت بر بازار تشدید شد</h1>
      <address>
        <time datetime="2019-11-18T14:32:00+00:00">18 Nov 2019, 14:32</time>
      </address>
      <p>رییس سازمان حمایت مصرف‌کنندگان و تولیدکنندگان از آغاز اجرای برنامه‌های گسترده برای تشدید اقدامات نظارتی ویژه، توسط بازرسان استانها در برخورد با محتکران و گرانفروشان در سراسر کشور خبر داد.</p>
      <p>به گزارش الف به نقل از وزارت صنعت، معدن و تجارت، عباس تابش نظر به اجرایی شدن سیاست اصلاح قیمت بنزین اظهار کرد: سازمان حمایت در اجرای این طرح، با بهره گیری از توان بازرسان سازمانهای صنعت، معدن و تجارت، انجمنهای حمایت از حقوق مصرف کنندگان، سازمان حمل و نقل و پایانه ها و ناظرین افتخاری و با همراهی تیمهای مشترک متشکل از نمایندگان سازمان تعزیرات حکومتی و اتاق اصناف استانها و دیگر سازمانهای مرتبط در سراسر کشور در راستای هم افزایی و حصول نتایج مطلوب در قالب گشتهای مشترک، بمنظور کنترل و رصد بازار، نظارت خود را بیش از پیش افزایش خواهد داد و با تمام کسانی که از عرضه کالا خودداری کنند یا محصولات خود را به بهانه های واهی احتکار کنند، به شدت برخورد خواهد شد.</p>
      <p>وی در همین راستا ضمن تاکید بر افزایش گشتهای مشترک و بازرسی اشاره کرد موارد ذیل به صورت ویژه و مستمر مورد بررسی قرار گیرد:</p>
      <p>نظارت بر مراکز نگهداری کالا (سردخانه‌­ها، بنادر، انبارها) و بررسی میزان موجودی با تأکید بر رعایت مفاد ابلاغیه های متعدد گذشته</p>
      <p>رصد و پایش مستمر روند تأمین کالا و تغییرات قیمت اقلام مهم و اولویت‌دار</p>
      <p>نظارت ویژه بر رعایت نصب برچسب قیمت و صدور فاکتور و رعایت ضرایب سود مجاز در مقاطع عمده و خرده فروشی توسط مبادی صنفی عرضه کننده کالا و خدمات</p>
      <p>پیگیری پلمپ و یا نصب پارچه بر سر در واحدهای صنفی که مجدد مرتکب تخلف موضوع مواد ۵۷ الی ۶۱ قانون اصلاح قانون نظام صنفی مصوب ۱۳۹۲ شده اند و یا از اجرای حکم استنکاف کرده‌اند با تأکید بر اجرای مواد ۲۷ و ۲۸ قانون مذکور و مواد ۲ الی ۱۷ قانون تعزیرات حکومتی</p>
      <p>نظارت بر عملکرد مراکز عمده خرید (نظیر میادین میوه و تره‌­بار، فروشگاه های زنجیره ای)</p>
      <p>برگزاری گشت­های مشترک کارشناسی با دستگاه­‌های ذیربط استانی از جمله ادارات کل تعزیرات حکومتی، اتاق اصناف، سازمان حمل و نقل و پایانه­‌ها و ... در راستای هم افزایی و حصول نتایج مطلوب</p>
      <p>استفاده از توان انجمن های حمایت از حقوق مصرف کنندگان و ناظرین افتخاری به منظور انجام نظارت و بازرسی نامحسوس بر واحدهای صنفی و رسیدگی سریع به این گزارش ها</p>
      <p>هماهنگی با اداره کل تعزیرات حکومتی استان به منظور تسریع در رسیدگی به پرونده­‌های متشکله</p>
      <p>لازم است به نحوی برنامه‌­ریزی شود تا سامانه ستاد خبری ۱۲۴ استان در تمام اوقات نسبت به دریافت گزارش های مردمی به صورت فعال اقدام و بازرسان در اسرع وقت به این گزارش ها رسیدگی کنند. همچنین ضروری است نسبت به اعلام نتیجه به تماس گیرندگان اقدام و تدابیر لازم اتخاذ شود.</p>
    </article>
  </body>
</html>