<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/18/pogljad/polityka/poroshenku-pidhotuvaly-pidozru-yakymy-budut-naslidky"/>
    <meta property="og:site_name" content="Слово і Діло"/>
    <meta property="article:published_time" content="2019-11-18T14:49:59+00:00"/>
    <meta property="og:title" content="Порошенку підготували підозру: якими будуть наслідки"/>
    <meta property="og:description" content="Державне бюро розслідувань (ДБР) передало до Генеральної прокуратури проєкт підозри п'ятому президенту України."/>
  </head>
  <body>
    <article>
      <h1>Порошенку підготували підозру: якими будуть наслідки</h1>
      <address><time datetime="2019-11-18T14:49:59+00:00">18 Nov 2019, 14:49</time> by <a rel="author">Андрій Дуда, Сергій Биков</a></address>
      <p>
        <b>Державне бюро розслідувань (ДБР) <a href="https://www.slovoidilo.ua/2019/11/18/novyna/polityka/dbr-prosyt-pozbavyty-poroshenka-nedotorkannosti">передало до Генеральної прокуратури проєкт підозри п'ятому президенту України</a> (2014–2019 рр.), лідеру «Європейської солідарності» <a href="https://www.slovoidilo.ua/persony/poroshenko-petro-oleksiiovych">Петру Порошенку</a>. У ДБР відзначають, що проєкт підозри підготовлений і переданий до прокуратури в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні–травні 2019 року. У документі йдеться про підозру Порошенку у скоєнні кримінальних злочинів, передбачених ч. 3 ст. 109 (обмеження або позбавлення волі до 5 років) і ч. 2 ст. 364 (тюремний термін від 5 до 8 років) Кримінального кодексу України.</b>
      </p>
      <p>«Слово і Діло» поцікавилося в експертів, чим може закінчитися процес проти п'ятого президента України Петра Порошенка.</p>
      <p>Політолог Андрій Дуда прокоментував, що нова влада веде кампанію з переслідування експрезидента України, намагаючись усунути політичного противника, але більшою мірою може нашкодити собі.</p>
      <p>Він не виключив, що активізація ДБР стосовно Порошенка пов'язана з законопроєктом №2116, згідно з яким буде істотно посилено повноваження директора ДБР, а також передбачено перезавантаження Бюро.</p>
      <p>Однак, на думку політолога, ДБР – дискредитований орган ще на старті своєї роботи.</p>
      <p>«<i>Давно балакають, що ДБР – орган, який контролює група Богдана-Портнова</i>», – зауважив експерт.</p>
      <p>Політолог звернув увагу, що заявлено про 13 кримінальних проваджень проти Порошенка, в тому числі є провадження, які йдуть в руслі російської пропаганди.</p>
      <p>«<i>Це означає, що ДБР перетворився в орган, який станом на сьогодні спеціалізовано працює проти Порошенка та його оточення. Утримувати правоохоронний державний орган для боротьби проти еліти, яка змогла в 2014 році дати відсіч російській агресії, – дороге задоволення. Але очевидно, в ОПУ це схвалюють, враховуючи збільшення фінансування для ДБР на 2020 рік</i>», – розповів Андрій Дуда.</p>
      <p>Експерт припустив, що експрезидента можуть позбавити недоторканності, але навряд чи будуть більш серйозні наслідки. Він не виключив, що п'ятий президент сам може погодитися на скасування імунітету.</p>
      <p>«Якби Порошенко боявся відповідальності, давно би виїхав за кордон. З перших місяців команда Зеленського намагалася це зробити», – констатував Андрій Дуда.</p>
      <p>На його думку, Порошенко зможе себе відстояти, оскільки має серйозну політичну та юридичну підтримку.</p>
      <p>Більш того, судячи зі звинувачень на адресу Порошенка, у Держбюро розслідувань нічого немає на п'ятого президента України, зауважив Дуда.</p>
      <p>«<i>Справа в тому, що теоретично будь-яку посадову особу можна прив'язати до якогось службового злочину, починаючи від перевищення повноважень, закінчуючи службовою недбалістю. Стаття не несе в собі суттєвого навантаження. Це свідчить про те, що Порошенку буде юридично легко відбити цю атаку</i>», – прокоментував Андрій Дуда.</p>
      <p>На думку політолога, подібне переслідування з метою усунення сильного політичного опонента може призвести до дзеркальних кроків проти представників нової влади вже наступною владною українською елітою.</p>
      <p>«<i>Нова влада обрала не найкращий шлях</i>», – зауважив експерт.</p>
      <p>Більш того, підозра проти Порошенка та затримання голови правління «Укрексімбанку» Олександра Гриценка може стати поганим сигналом для місії МВФ, застеріг Дуда.</p>
      <p>«<i>Місія Фонду, яка прибула до України, може просто знову поїхати ні з чим – так само, як і нова влада залишиться ні з чим</i>», – додав Андрій Дуда.</p>
      <p>Насамкінець експерт позначив, що залишається відкритим питанням, чи зважиться Рябошапка на внесення подання. «<i>Адже кожен, хто приєднується до процесу політичного переслідування, бере на себе ризик того, що в майбутньому також підпаде під переслідування, зокрема за тими самими службовими злочинами</i>», – акцентував політолог Андрій Дуда.</p>
      <related>
        <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"/>
      </related>
      <p>Глава Інституту публічної політики та консалтингу «Інполіт» Сергій Биков – іншої думки. Він вважає, що притягнення до кримінальної відповідальності здається можливим, якщо ДБР формально підготувало правильно всі документи.</p>
      <p>«<i>Тоді ГПУ передасть їх до парламенту, який підтримає і дасть можливість залучати Порошенка до відповідальності. Надалі це дозволить проводити прослуховування, негласні слідчі дії стосовно Петра Порошенка. Тоді всі докази, які ГПУ або ДБР збиратимуть, стануть легальними</i>», – пояснив Биков.</p>
      <p>З іншого боку, експерт також поставив під сумніви звинувачення, які висунули п'ятому президенту. Він припустив, що можливо, головне завдання зараз – просто отримати дозвіл на прослуховування та проведення негласних слідчих дій.</p>
      <p>«<i>Далі будуть збирати інші докази для інших кримінальних проваджень</i>», – прокоментував Сергій Биков.</p>
      <p>Політолог уточнив, що співробітники Бюро зможуть застосувати примусовий привід до Порошенка, якщо його позбавлять імунітету.</p>
      <p>Відзначимо, в пресслужбі Петра Порошенка назвали проєкт підозри, яке Бюро передало до Генпрокуратури, нічим іншим, як «російським замовленням».</p>
      <p>Чи вдавалося хоча б одному президентові України зберегти свій рейтинг до кінця каденції – за <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny">посиланням.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/novyna/pravo/poroshenko-vkotre-ne-zyavyvsya-dopyt-dbr"/>
      </related>
    </article>
  </body>
</html>