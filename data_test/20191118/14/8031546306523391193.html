<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109066-Borisov-provede-telefonen-razgovor-s-generalniya-sekretar-na-NATO-Yens-Stoltenberg"/>
    <meta property="og:site_name" content="Канал 3"/>
    <meta property="article:published_time" content="2019-11-18T14:30:00+00:00"/>
    <meta property="og:title" content="Борисов проведе телефонен разговор с генералния секретар на НАТО Йенс Столтенберг"/>
    <meta property="og:description" content="Двамата разговаряха в навечерието на Срещата на върха между държавните и правителствени ръководители на страните членки от НАТО"/>
  </head>
  <body>
    <article>
      <h1>Борисов проведе телефонен разговор с генералния секретар на НАТО Йенс Столтенберг</h1>
      <h2>Двамата разговаряха в навечерието на Срещата на върха между държавните и правителствени ръководители на страните членки от НАТО</h2>
      <address>
        <time datetime="2019-11-18T14:30:00+00:00">18 Nov 2019, 14:30</time>
      </address>
      <p>
        <b>Министър-председателят Бойко Борисов проведе телефонен разговор с генералния секретар на НАТО Йенс Столтенберг.</b>
      </p>
      <p>„Високо оценявам ролята на Алианса за защита на сигурността, свободата и демократичните ни ценности. За нас - националната сигурност и отбрана на България са гарантирани само в рамките на колективната отбрана на НАТО“, изтъкна премиерът Борисов пред Столтенберг, съобщиха от правителствената пресслужба.</p>
      <p>Двамата разговаряха в навечерието на Срещата на върха между държавните и правителствени ръководители на страните членки от НАТО, която ще се проведе на 3 и 4 декември 2019 г. в Лондон.</p>
      <p>Българският министър-председател посочи, че отчитайки днешните рискове и предизвикателства пред международната среда за сигурност, страната ни разглежда единството на Европа и Северна Америка като по-важно от всякога. „За България трансатлантическата връзка е в основата на нашата колективна отбрана“, акцентира Бойко Борисов. Той даде висока оценка на темите, които ще бъдат във фокуса на Срещата на върха на НАТО в Лондон, касаещи всички ключови елементи от архитектурата на сигурността в Евроатлантическия регион.</p>
      <p>„Вярвам, че решенията на висшия форум ще доведат до по-нататъшно укрепване както на възможностите за възпиране и отбрана, така и на трансатлантическата връзка между Европа и Северна Америка“, заяви премиерът Борисов пред генералния секретар на НАТО.</p>
      <p>В хода на разговора си със Столтенберг министър-председателят отбеляза, че от началото на 2018 г. България успешно прилага националния План за нарастване на отбранителните разходи до 2024 г. „С авансовото плащане на 8 броя самолети F-16V Block 70 тази цел вече е постигната и в края на настоящата 2019-а година разходите се очаква да достигнат 3,1% от БВП“, очерта премиерът Борисов. Той посочи пред Столтенберг, че целите на страната ни са фокусирани в три основни области - повишаване на разходите за отбрана, модернизация и превъоръжаване, и преодоляване на дефицита на личен състав във Въоръжените сили. По приоритетите се работи активно и в следващите години ще продължи реализацията на ключовите проекти по модернизацията (придобиването на нови бойни самолети, кораби и бойни машини).</p>
      <p>„България ще продължи да оказва подкрепа на усилията на Алианса към постигане на световен мир и сигурност. Разглеждаме участието си в мисии и операции на НАТО като основен приоритет и възнамеряваме да запазим ангажимента и приноса си към тях“, каза още Борисов в телефонния си разговор със Столтенберг. Премиерът специално обърна внимание върху ролята на съвместните военни учения, които допринасят за подобряването на оперативната съвместимост на българските въоръжени сили с тази на други държави членки на НАТО.</p>
      <p>Борисов и Столтенберг обсъдиха още укрепването на сътрудничеството между НАТО и ЕС, тъй като именно Алиансът е фундаментът на колективната отбрана в Европа. „Само заедно, обединени в НАТО, можем да се справим с предизвикателствата и заплахите пред сигурността на нашите общества“, изтъкна премиерът Борисов.</p>
      <p>Министър-председателят и генералният секретар на Алианса бяха категорични, че заедно трябва да защитаваме нашите споделени ценности и принципи – свобода, човешки права, демокрация, върховенство на закона, което ни прави силни и способни.</p>
      <p>Столтенберг бе на посещение у нас само преди няколко месеца - през пролетта т.г. по покана на премиера Борисов, която бе отправена към генералния секретар на НАТО по време на Общото събрание на ООН в Ню Йорк през 2018-а на приема на американския президент Доналд Тръмп. </p>
      <related>
        <h4>Още по темата</h4>
        <a href="http://kanal3.bg/news/bulgaria/politics/109024-Borisov-na-kongres-na-ENP-v-Zagreb%252C-izbirat-nov-lider-na-evrodesnite"/>
        <a href="http://kanal3.bg/news/bulgaria/politics/108308-Maya-Manolova-sadi-Boyko-Borisov-za-15-hilyadi"/>
        <a href="http://kanal3.bg/news/bulgaria/politics/108246-Boyko-Borisov%253A-Balgariya-e-atraktivna-destinaciya-za-investicii"/>
      </related>
    </article>
  </body>
</html>