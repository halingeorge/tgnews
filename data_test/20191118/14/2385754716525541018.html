<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597916/368-periptoseis-seksoualikis-kakopoiisis-paidion-mesa-se-ena-xrono-stin-kypro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T14:32:00+00:00"/>
    <meta property="og:title" content="368 περιπτώσεις σεξουαλικής κακοποίησης παιδιών μέσα σε ένα χρόνο στην Κύπρο"/>
    <meta property="og:description" content="Το «Hope For Children» CRC Policy Center και το Συμβούλιο «ΦΩΝΗ» υπεύθυνο για την Εφαρμογή της Εθνικής Στρατηγικής για την πρόληψη και την καταπολέμηση της..."/>
  </head>
  <body>
    <article>
      <h1>368 περιπτώσεις σεξουαλικής κακοποίησης παιδιών μέσα σε ένα χρόνο στην Κύπρο</h1>
      <address><time datetime="2019-11-18T14:32:00+00:00">18 Nov 2019, 14:32</time> by <a rel="author">SigmaLive</a></address>
      <p>Το «Hope For Children» CRC Policy Center και το Συμβούλιο «ΦΩΝΗ» υπεύθυνο για την Εφαρμογή της Εθνικής Στρατηγικής για την πρόληψη και την καταπολέμηση της σεξουαλικής κακοποίησης και εκμετάλλευσης παιδιών και της παιδικής πορνογραφίας, πραγματοποίησαν σήμερα Δημοσιογραφική Διάσκεψη για την ενημέρωση του κοινού αναφορικά με τα αποτελέσματα των δράσεων και τις ενέργειες από την έναρξη της λειτουργίας του Σπιτιού του Παιδιού (ΣτΠ) μέχρι και σήμερα.</p>
      <p>Τιμώντας την Ευρωπαϊκή Ημέρα για την Προστασία των Παιδιών από τη Σεξουαλική Εκμετάλλευση και τη Σεξουαλική Κακοποίηση, η κα Αναστασία Παπαδοπούλου, Πρόεδρος του Συμβουλίου «ΦΩΝΗ» και η Άντρια Νεοκλέους, Διευθύντρια του Ανθρωπιστικού Τομέα του «Hope For Children», παρουσίασαν το σημαντικό έργο που επιτελείται από την ομάδα των επαγγελματιών του Σπιτιού του Παιδιού. Η ομάδα αυτή αποτελείται από προσωπικό του «Hope For Children» και εκπροσώπους των Υπηρεσιών Κοινωνικής Ευημερίας (ΥΚΕ), της Αστυνομίας Κύπρου, των Υπηρεσιών Ψυχικής Υγείας, των Ιατρικών Υπηρεσιών και του Υπουργείου Παιδείας και Πολιτισμού. Για πρώτη φορά όλοι αυτοί οι φορείς έρχονται να εργαστούν κάτω από την ίδια στέγη έχοντας στο επίκεντρο το παιδί και τη προστασία του σε ένα φιλικό προς αυτό χώρο. Το Σπίτι του Παιδιού υλοποιείται υπό την επίβλεψη των ΥΚΕ και με χρηματοδότηση του Υπουργείου Εργασίας, Πρόνοιας και Κοινωνικών Ασφαλίσεων.</p>
      <p>Στη διάσκεψη παρευρέθηκε η Επίτροπος Προστασίας των Δικαιωμάτων του Παιδιού, κα Δέσπω Μιχαηλίδου, ο κ. Αντρέας Αναστασιάδης, Υπεύθυνος του Γραφείου Καταπολέμησης Ηλεκτρονικού Εγκλήματος εκπροσωπώντας τον Αρχηγό Αστυνομίας, μέλη του Συμβουλίου «ΦΩΝΗ» και εκπρόσωποι των Υπηρεσιών που αποτελούν μέρος της λειτουργίας του ΣτΠ.</p>
      <p>Κατά τη διάρκεια της Διάσκεψης, η κα Παπαδοπούλου συνεχάρη το «Hope For Children» και τις Υπηρεσίες Κοινωνικής Ευημερίας για την επιτυχή και με αξιοθαύμαστο επαγγελματισμό, λειτουργία του Σπιτιού του Παιδιού ως αυτό είχε σχεδιαστεί και εγκριθεί ως μέρος της Εθνικής Στρατηγικής για την καταπολέμηση της σεξουαλικής κακοποίησης και εκμετάλλευσης παιδιών. Αναφερόμενη στα στατιστικά στοιχεία τα οποία παρουσιάστηκαν, τόνισε ότι αυτά αποδεικνύουν την ανάγκη για την ύπαρξη ενός πολύ-θεματικού κέντρου για την αντιμετώπιση περιστατικών και την παροχή στήριξης και θεραπείας σε όλα τα θύματα. Ταυτόχρονα, τα στατιστικά στοιχεία δείχνουν τόσο το εύρος του προβλήματος αλλά και τα κενά τα οποία παραμένουν σε σχέση με την πρόληψη και κάλεσε όλες τις υπηρεσίες και τα αρμόδια υπουργεία όπως εφαρμόσουν τις δράσεις πρόληψης τις οποίες έχουν αναλάβει μέσω της Εθνικής Στρατηγικής.</p>
      <p>Εκ μέρους του «Hope For Children», η κα Άντρια Νεοκλέους, παρέθεσε λεπτομερή παρουσίαση των στατιστικών δεδομένων που προκύπτουν από τις παρεχόμενες υπηρεσίες στα παιδιά και τις οικογένειες που παραπέμπονται στο ΣτΠ μετά από καταγγελία σεξουαλικής κακοποίησης. Συγκεκριμένα, ανέφερε ότι από τον Ιανουάριο του 2018 μέχρι τον Οκτώβριο του 2019 παραπέμφθηκαν από τις ΥΚΕ και την Αστυνομία Κύπρου για διερεύνηση σεξουαλικής κακοποίησης εναντίον παιδιών συνολικά 368 περιπτώσεις. Εξ αυτών, οι 230 περιπτώσεις αφορούν μόνο το 2019. Στην πλειοψηφία των περιπτώσεων υπήρχε ενδοοικογενειακή σχέση μεταξύ του ύποπτου και του παιδιού, ενώ στις υπόλοιπες περιπτώσεις όπου η βία ήταν εκτός οικογένειας, και πάλι στην πλειοψηφία ο ύποπτος ήταν γνωστός προς το παιδί και συνήθως στον κύκλο εμπιστοσύνης του. Όλες οι υπηρεσίες του Σπιτιού του Παιδιού παρέχονται υπό τη συστηματική εποπτεία εξωτερικών συνεργατών κοινωνικών λειτουργών και ψυχολόγων, ενώ όλες ανεξαιρέτως οι περιπτώσεις που παραπέμφθηκαν συζητήθηκαν πολυθεματικά στη παρουσία όλων των εμπλεκόμενων υπηρεσιών.</p>
      <p>Τέλος, ο Γενικός Διευθυντής του «Hope For Children», κος Joseph Borghese, επισήμανε ότι το Σπίτι του Παιδιού προωθεί την ανάπτυξη εξειδίκευσης που κάθε χώρα πρέπει να έχει σχετικά με τον χειρισμό περιπτώσεων σεξουαλικής κακοποίησης παιδιών. Πρόσθεσε συγκεκριμένα: «Δίνεται μεγάλη έμφαση στη συνεχή εκπαίδευση όλων όσων εμπλέκονται στη λειτουργία του ΣτΠ, κυρίως μέσα από τη στενή συνεργασία που υπάρχει με εμπειρογνώμονες που εργάζονται σε Σπίτια του Παιδιού στο εξωτερικό, όπως της Ισλανδίας. Το «Hope For Children» είναι ένα από τα ιδρυτικά μέλη του Barnahus Network, το οποίο εστιάζει μεταξύ άλλων στην μεταφορά τεχνογνωσίας μεταξύ των χωρών».</p>
      <p>Για περισσότερες πληροφορίες μπορείτε να επικοινωνήσετε με το «Hope For Children» στο τηλέφωνο 22103234 το οποίο λειτουργεί σε 24ωρη βάση.</p>
    </article>
  </body>
</html>