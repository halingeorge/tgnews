<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640534/%D9%88%D8%A7%DA%A9%D9%86%D8%B4-%DA%86%DB%8C%D9%86-%D8%A8%D9%87-%DA%AF%D8%B2%D8%A7%D8%B1%D8%B4-%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%A7%DB%8C%D9%85%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T14:25:00+00:00"/>
    <meta property="og:title" content="واکنش چین به گزارش نیویورک تایمز"/>
    <meta property="og:description" content="وزارت امور خارجه چین امروز دوشنبه به گزارش اخیر روزنامه نیویورک تایمز بر مبنای دستیابی به صدها سند افشا شده متعلق به دولت چین درباره اقدامات و ..."/>
  </head>
  <body>
    <article>
      <h1>
        <a href="https://www.bultannews.com/fa/news/640534/%D9%88%D8%A7%DA%A9%D9%86%D8%B4-%DA%86%DB%8C%D9%86-%D8%A8%D9%87-%DA%AF%D8%B2%D8%A7%D8%B1%D8%B4-%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%A7%DB%8C%D9%85%D8%B2">واکنش چین به گزارش نیویورک تایمز</a>
      </h1>
      <h2>وزارت امور خارجه چین امروز دوشنبه به گزارش اخیر روزنامه نیویورک تایمز بر مبنای دستیابی به صدها سند افشا شده متعلق به دولت چین درباره اقدامات و ...</h2>
      <address><time datetime="2019-11-18T14:25:00+00:00">18 Nov 2019, 14:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، گنگ شوانگ، سخنگوی وزارت امور خارجه چین در نشستی با خبرنگاران، روزنامه <b>نیویورک تایمز</b> را متهم به نادیده گرفتن دلایل واقعی اجرای کمپین چین در قبال مسلمانان قوم اویغور در سین کیانگ از جمله با محبوس ساختن انبوهی از این مسلمانان در کمپهای دسته جمعی و در عین حال نادیده گرفتن موفقیت این کمپین کرد؛ کمپینی که به گفته پکن، هدفش پایان دادن به فقر، جدایی‌طلبی و افراطگری مذهبی در آنجا بوده است.</p>
      <p>او تصریح کرد: این حقیقت که منطقه سین‌کیانگ در سه سال گذشته و تقریبا در همان مدت زمانی که کمپین چین در سین‌کیانگ به اجرا درآمد، از حمله تروریستی رنج نبرده، نشان‌دهنده درستی سیاست دولت چین بوده است.</p>
      <p>گنگ شوانگ در ادامه تصریح کرد: مقاله اخیر روزنامه نیویورک تایمز یک کار "سرهم بندی‌شده شلخته" بر پایه تفسیر گزینشی از اسناد و مدارک محسوب می‌شود.</p>
      <p>او بیان کرد: این مقاله در واقع ایجاد تشویش پیرامون این به اصطلاح اسناد داخلی دولت چین به هدف بدنام کردن تلاش‌های دولت پکن در سین کیانگ است. اما باید پرسید دستور کار این برنامه چیست؟</p>
      <p>گنگ عنوان کرد: چین همچنان به عملکرد خوب خود در اجرای سیاست‌هایش در سین‌کیانگ به هدف گسترش توسعه و موفقیت ادامه خواهد داد.</p>
      <p>او خاطر نشان کرد: تداوم ثبات، موفقیت، وحدت قومی و هماهنگی اجتماعی در سین‌کیانگ، قوی‌ترین سند رد اتهامات مطرح شده علیه سیاست‌های پکن از سوی برخی رسانه‌ها و افراد هستند.</p>
      <p>این مقام ارشد دولت چین با این حال اعتبار اسناد مورد استناد روزنامه نیویورک تایمز را زیر سوال نبرد.</p>
      <p>این روزنامه گزارش کرده که این اسناد نقش محوری شی جینپینگ رئیس جمهور چین در پیشبرد عملیات برخورد با اویغورها در سین‌کیانگ را فاش می‌سازد.</p>
    </article>
  </body>
</html>