<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Arrimadas-direccio-ciutadans-rivera_0_2346365411.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T14:56:07+00:00"/>
    <meta property="og:title" content="Arrimadas es postula per dirigir Ciutadans: &quot;Em sento amb força per assumir el repte&quot;"/>
    <meta property="og:description" content="Assegura que compta amb el &quot;suport absolutament majoritari dins del partit&quot;"/>
  </head>
  <body>
    <article>
      <h1>Arrimadas es postula per dirigir Ciutadans: "Em sento amb força per assumir el repte"</h1>
      <h2>Assegura que compta amb el "suport absolutament majoritari dins del partit"</h2>
      <address>
        <time datetime="2019-11-18T14:56:07+00:00">18 Nov 2019, 14:56</time>
      </address>
      <p>La portaveu de Cs al Congrés, Inés Arrimadas, s'ha postulat aquest dilluns per agafar el relleu d'Albert Rivera com a líder del partit després de la seva dimissió per la patacada en les eleccions del 10 de novembre. En una entrevista a Antena 3, Arrimadas ha afirmat que té "la valentia" i la "força" necessàries "per estar a l'altura de les circumstàncies" i "assumir el repte en una situació difícil".  Arrimadas ha afirmat que disposa del "suport absolutament majoritari dins del partit" i s'ha mostrat convençuda que serà elegida al congrés extraordinari de la formació. "Estic aquí amb els companys i aixecarem el partit", perquè "hi ha molts espanyols que estan desitjant tornar a Ciutadans". En roda de premsa, el secretari general, José Manuel Villegas, ha assenyalat que és "normal" que comenci a haver-hi membres que es postulin donat el procés de renovació intern que s'obre.</p>
      <p>Des del mateix moment de la dimissió de Rivera, Arrimadas sonava com la candidata de consens. Amb tot, també s'havien sentit alguns noms com el de la regidora madrilenya Begoña Villacís o el vicepresident de la Comunitat de Madrid, Ignacio Aguado. Villacís, però, aquest dilluns ja ha fet una <a href="https://twitter.com/begonavillacis/status/1196377476320108544">piulada</a> expressant el seu suport a Arrimadas, mentre que l'entorn d'Aguado sempre havia supeditat el seu pas endavant a un escenari en què l'excap de l'oposició a Catalunya preferís no assumir el repte. Al seu torn, des del sector crític amb Rivera, l'eurodiputat Luis Garicano ja va definir fa uns dies Arrimadas com una bona opció a presidir el partit. </p>
      <p>Arrimadas fa el pas endavant quan falten 10 dies per a la celebració del consell general de Ciutadans, el 30 de novembre, que marcarà la data del congrés extraordinari on s'elegirà el nou líder del partit. Ha assegurat que "aixecarà el partit" primer com a presidenta del grup parlamentari de Ciutadans i després que, si guanya les primàries, tindrà com a objectiu "que el centre polític a Espanya es torni a fer sentir amb molta més força".</p>
      <p>Ciutadans va perdre 47 escons i 2,5 milions de vots a les últimes eleccions. Malgrat això, Arrimadas ha defensat l'estratègia d'Albert Rivera durant els últims mesos, en què va competir pel lideratge de la dreta. Arrimadas també ha justificat l'aposta de Rivera per no pactar amb el líder del PSOE, Pedro Sánchez, que, al seu entendre, les dues vegades que es va reunir amb el líder de Cs "demanava una rendició". En tot cas, la portaveu de Ciutadans a la cambra baixa ha atribuït la desfeta electoral al fet que no han sabut explicar que "Pedro Sánchez no preveia un acord amb cap altre partit que no fos Podem". Sigui com sigui, ha reconegut que han "comès errors", però ha lamentat: "El càstig a les urnes és excessiu, perquè sembla que haguem matat Kennedy". </p>
      <h3>Els transvasament de vot</h3>
      <p>Villegas ha assenyalat que encara estan analitzant quina és la causa de la derrota i ha explicat que les primeres dades que circulen és que un milió de vots va marxar a l'abstenció, uns 800.000 al PP, uns 650.000 a Vox i uns 200.000 al PSOE. "Si això és així es confirmaria que no hem estat capaços de mobilitzar els votants de centre", ha destacat. Villegas ha carregat contra els barons que han criticat obertament l'estratègia del partit i si bé la setmana passada va apuntar contra el vicepresident de Castella i Lleó, Francisco Igea, aquest dilluns ha estat el torn del vicepresident d'Andalusia, Juan Marín, que ha defensat que Cs s'hauria d'haver abstingut en la investidura de Sánchez per evitar la repetició electoral. "L'abstenció de Cs no donava els vots suficients", ha arrencat Villegas, que després ha avisat que amb les dades a la mà no és capaç "d'arribar a la conclusió" que a Cs l'ha perjudicat no permetre el govern del PSOE.</p>
    </article>
  </body>
</html>