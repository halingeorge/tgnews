<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_nardepam-rozdali-3-mln-grn-kompensacij-za-zhitlo/938674"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T14:07:00+00:00"/>
    <meta property="og:title" content="Нардепам роздали 3 млн грн компенсацій за житло"/>
    <meta property="og:description" content="Від початку роботи Верховної Ради 9-го скликання 120 народних депутатів одержали компенсацію за житло на 3,29 млн грн. Хоча на порталі відкритих даних зазначено, що це сума за жовтень, на сайті транзакцій грошових коштів є детальніша інформація про виплати, зокрема про те, якого періоду ..."/>
  </head>
  <body>
    <article>
      <h1>Нардепам роздали 3 млн грн компенсацій за житло</h1>
      <address><time datetime="2019-11-18T14:07:00+00:00">18 Nov 2019, 14:07</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938674_w_300.jpg?v=0"/>
        <figcaption>Місячна компенсація за житло для нардепа - 20 800 грн.</figcaption>
      </figure>
      <p>Від початку роботи Верховної Ради 9-го скликання 120 народних депутатів одержали компенсацію за житло на 3,29 млн грн.</p>
      <p>Хоча на порталі відкритих даних зазначено, що це сума за жовтень, на сайті транзакцій грошових коштів є детальніша інформація про виплати, зокрема про те, якого періоду вони стосуються. Деякі депутати одержували відшкодування за два місяці, решта – за один, <a href="https://www.chesno.org/post/3692/?fbclid=IwAR0fk2Wk_GBoAzvUNUQrSONqF6OHfKtiiWm0pmlVcEI1J5CtE79tZHhAfCI">пише рух "Чесно"</a></p>
      <p>Наприклад, 18 нардепів отримали по 41 600 грн, що, найпевніше, свідчить про надання компенсації на житло за два місяці (20 800 грн за кожен)".</p>
      <p>Нардеп від "Слуги народу" <b>Олександр Кабанов</b> у декларації за 2018 рік як кандидата у депутати ВРУ задекларував проживання у квартирі в Києві площею 75 кв.м 2015 року.</p>
      <p>Власником квартири вказано Бориса Шефіра, брата сценариста "Кварталу-95" та помічника Володимира Зеленського.</p>
      <p>Також на кінець 2018-го у власності Кабанова був недобуд – квартира в Гостомелі.</p>
      <p>У коментарі нардеп повідомив, що його помешкання ще будується, а у квартирі Шефіра він більше не проживає. Компенсацію використовує для оренди житла у Києві.</p>
      <p>Перший заступник голови ВРУ<b> Руслан Стефанчук</b> за декларацією за 2018 рік проживав у квартирі площею 101,8 кв.м 2012 року, що належить Тетяні Ситарук.</p>
      <p>Дружина Стефанчука мала до одруження прізвище Ситарук. Тетяна Ситарук є матір'ю дружини першого заступника спікера парламенту.</p>
      <p>У коментарі Стефанчук підтвердив, що досі мешкає в цій квартирі.</p>
      <p>На момент обрання нардепом у Києві мешкав позафракційний нардеп-кнопкодав <b>Олександр Ковальов</b>. Декларацію як кандидата на посаду він не подавав. Ковальов відмовився коментувати своє помешкання.</p>
      <p>За законом, народні депутати отримують компенсацію на винайм помешкання або оплату готельного номера за умови, якщо вони не забезпечені житлом у столиці та мають реєстрацію місця проживання на відстані понад 30 км від меж міста Київ.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_na-hj-idi-portnov-zhorstko-kriv-matom-i-pogrozhuvav-prokuroram18-/938665"/>
      </related>
      <blockquote>У Верховній Раді 9-го скликання працюють 423 народні депутати. 252 - представники фракції "Слуга народу", 44 - "Опозиційної платформи - За життя", 27 - "Європейської солідарності", 24 - "Батьківщини", 20 - "Голосу", 22 - групи "За майбутнє". Свою роботу <a href="https://gazeta.ua/articles/politics-newspaper/_verhovna-rada-v-pershij-den-pracyuvala-13-godin/925265">почали 29 серпня</a>.</blockquote>
    </article>
  </body>
</html>