<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/byla-to-jen-facka-rekli-manzele-kteri-napadli-romske-deti-kopali-do-nich-napsal-vsak-zalobce-83063"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T14:36:07+00:00"/>
    <meta property="og:title" content="Byla to jen facka, řekli manželé, kteří napadli romské děti. Kopali do nich, napsal však žalobce - Seznam Zprávy"/>
    <meta property="og:description" content="Soud otevřel případ manželského páru, který podle žalobce napadl a zbil v Lipníku nad Bečvou romské děti."/>
  </head>
  <body>
    <article>
      <h1>Byla to jen facka, řekli manželé, kteří napadli romské děti. Kopali do nich, napsal však žalobce - Seznam Zprávy</h1>
      <address>
        <time datetime="2019-11-18T14:36:07+00:00">18 Nov 2019, 14:36</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/clanek/byla-to-jen-facka-rekli-manzele-kteri-napadli-romske-deti-kopali-do-nich-napsal-vsak-zalobce-83063">Byla to jen facka, řekli manželé, kteří napadli romské děti. Kopali do nich, napsal však žalobce</a></p>
      <h3>Byla to jen facka, řekli manželé, kteří napadli romské děti. Kopali do nich, napsal však žalobce</h3>
      <p><a href="https://www.seznamzpravy.cz/autor/vojtech-gavrinev-530">Vojtěch Gavriněv<br/></a>18. 11. 15:36</p>
      <p>Soud otevřel případ manželského páru, který podle žalobce napadl a zbil v Lipníku nad Bečvou romské děti.</p>
      <p>Okresní soud v Přerově začal řešit případ incidentu z Lipníku nad Bečvou, v němž se řeší i podezření z násilí proti etnické menšině.</p>
      <p>Obžalovanými jsou manželé, kteří podle obžaloby napadli skupinu sedmi romských dětí. Jako důvod uvedli, že děti předtím sprostě pokřikovaly na jejich dceru.</p>
      <p>Manželé obžalobu odmítli, ale žalobce v ní zformuloval jejich činy jednoznačně.</p>
      <p>„Poškozené napadali tak, že Stanislav P. přistoupil k … (jednomu z chlapců) a dal mu ránu pěstí do obličeje, Petra P. k … (jedné z dívek) a dala jí facku, Stanislav P. přistoupil k … (jednomu z chlapců) a dal mu ránu pěstí do obličeje, takto jej srazil na zem a ležícího ho opakovaně kopal do zad a dal mu ránu pěstí do hlavy, poté přistoupil k … (jedné z dívek) a dal jí ránu pěstí do nosu, takto ji srazil na zem, poté přistoupil k … (jedné z dívek) a dal jí ránu pěstí do obličeje, takto ji srazil na zem a ležící jí dal ránu pěstí do hrudníku, Petra P. přistoupila k … (jednomu z chlapců), nadzvedla jej a hodila s ním na zem a kopala do něj, poté jej znovu nadzvedla a hodila na zem, poté k němu přistoupil i Stanislav P. a nadzvedl jej a hodil dvakrát na zem a kopal do něj,“ stojí v obžalobě.</p>
      <related>
        <a href="https://www.seznamzpravy.cz/clanek/zmlatili-pet-malych-romu-jako-odvetu-za-detsky-spor-pise-obzaloba-82775"/>
      </related>
      <p>Manželský pár, kterého přišlo k soudu podpořit několik lidí, však takový popis událostí u soudu odmítl.</p>
      <p>„Chtěli jsme jen vědět, proč k urážení dochází, nikomu jsme neublížili. Manžel dal jednomu facku a odstrčil kluka, to bylo všechno,“ řekla soudu obžalovaná žena.</p>
      <p>„Přistoupil jsem k nim, abych se zeptal, co je příčinou,“ uvedl také její manžel. „Jediný fyzický kontakt s dětmi bylo to, že jedno jsem odstrčil a jednomu dal facku. Netuším, kde se mohly zranit.“</p>
      <p>Zranění dětí žalobce v obžalobě specifikoval. Jednomu z dětí například podle něho útok dospělých způsobil podvrtnutí a natažení krční páteře a povrchní poranění nosu, dalšímu povrchní poranění hlavy, zhmoždění hrudníku, podvrtnutí a natažení krční páteře a dalšímu pak lehký otřes mozku, zhmoždění hlavy v oblastech spánku vpravo a oka vlevo a zhmoždění dolní části páteře.</p>
      <p>Některé z dětí proto skončily v nemocnici. V obžalobě také zaznělo, že dospělí svůj útok doprovodili výrazy jako „černé huby“ a nadávkami.</p>
      <p>I proto se u soudu řeší kromě trestných činů výtržnictví či ublížení na zdraví také hanobení národa, rasy a etnické nebo jiné skupiny osob.</p>
      <p>Napadené děti se líčení neúčastnily. Zastupuje je právní organizace In Iustitia. Prostřednictvím zmocněnce požadují podle agentury ČTK odškodné ve výši kolem 300 tisíc korun.</p>
      <p>Soudce odročil soud na dobu neurčitou, chce počkat na znalecký posudek k lékařským zprávám o zraněních, které děti utrpěly.</p>
    </article>
  </body>
</html>