<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/aktuali-informacija/35221-v-pranckietis-didziausia-musu-uzduotis-vienyti-europa-ukrainos-klausimu"/>
    <meta property="og:site_name" content="budas.lt"/>
    <meta property="article:published_time" content="2019-11-18T14:09:56+00:00"/>
    <meta property="og:title" content="V. Pranckietis: didžiausia mūsų užduotis – vienyti Europą Ukrainos klausimu"/>
    <meta property="og:description" content="Didžiausia mūsų užduotis – vienyti Europą Ukrainos klausimu, sako Kijeve viešintis Seimo pirmininkas Viktoras Pranckietis."/>
  </head>
  <body>
    <article>
      <h1>V. Pranckietis: didžiausia mūsų užduotis – vienyti Europą Ukrainos klausimu</h1>
      <address><time datetime="2019-11-18T14:09:56+00:00">18 Nov 2019, 14:09</time> by <a rel="author">Milena Andrukaitytė</a></address>
      <figure>
        <img src="http://budas.lt/images/lapkritis/vienyti.jpg"/>
      </figure>
      <p>Didžiausia mūsų užduotis – vienyti Europą Ukrainos klausimu, sako Kijeve viešintis Seimo pirmininkas Viktoras Pranckietis.</p>
      <p>„Galiu patikinti, kad Lietuva su jumis, palaikome Ukrainą Rusijos agresijos akivaizdoje, remiame Ukrainos euroatlantinę integraciją“, – pirmadienį spaudos konferencijoje po susitikimo su Ukrainos parlamento vadovu Dmytro Razumkovu sakė V. Pranckietis.</p>
      <p>„Toliau kelsime Ukrainos klausimus tarptautiniu mastu ir remsime tarptautinės bendruomenės žingsnius siekiant taikaus konflikto sprendimo. Dabar laukiame konkrečių ir reikšmingų žingsnių iš Rusijos ir jos remiamų separatistų Donbase“, – teigė Seimo pirmininkas.</p>
      <p>Kalbėdamas apie Lietuvos pastangas V. Pranckietis pažymėjo, jog „didžiausia mūsų užduotis ateičiai – vienyti Europą Ukrainos klausimu“.</p>
      <p>Seimo Ryšių su visuomene skyrius pranešė, kad susitikimo su D. Razumkovu metu V. Pranckietis patikino, kad „Lietuva mato konkrečius Ukrainos žingsnius, siekiant taikos Donbase ir juos vertina palankiai“.</p>
      <p>„Apsikeitimas kaliniais, pajėgų atitraukimas fronto linijoje, suaktyvėjusi Normandijos formato veikla atveria kelią taikos derybų link. Dabar laukiame konkrečių ir reikšmingų žingsnių iš Rusijos ir jos remiamų separatistų Donbase“, – pranešime cituojamas V. Pranckietis.</p>
      <p>Pasak Seimo pirmininko, po susitarimo su separatistais šalies Rytuose, vietos rinkimai Donbase įmanomi tik užtikrinus saugumą ir laisvą prieigą tarptautiniams stebėtojams, žurnalistams. Rinkimai turi būti surengti pagal Ukrainos įstatymus ir atitikti Europos saugumo ir bendradarbiavimo organizacijos standartus.</p>
      <p>V. Pranckiečio delegacija Kijeve lankosi Aukščiausiosios Rados pirmininko D. Razumkovo kvietimu.</p>
      <footer>Vilnius, lapkričio 18 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>