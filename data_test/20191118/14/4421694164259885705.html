<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/medyky-zaklykayut-cholovikiv-perevirytys-na-rak-prostaty/"/>
    <meta property="og:site_name" content="VARTA1"/>
    <meta property="article:published_time" content="2019-11-18T14:18:06+00:00"/>
    <meta property="og:title" content="Медики закликають чоловіків перевіритись на рак простати"/>
    <meta property="og:description" content="Медики закликають чоловіків перевіритись на рак простати"/>
  </head>
  <body>
    <article>
      <h1>Медики закликають чоловіків перевіритись на рак простати</h1>
      <address>
        <time datetime="2019-11-18T14:18:06+00:00">18 Nov 2019, 14:18</time>
      </address>
      <p>Post Views: 1 394</p>
      <p>З 15–29 листопада триватиме акція «Дні профілактики онкозахворювань статевої сфери у чоловіків» у Львівській області. Вона спрямована на інформування населення про таку проблему, метою якої є рання діагностика онкоурологічних захворювань. Про це сьогодні, 18 листопада, повідомили у пресслужбі Львівської облдержадміністрації.</p>
      <p>«Ми багато уваги приділяємо здоров’ю жінок та дітей, і так склалось, що чоловіки зазнають дискримінації. Про чоловіче здоров’я говорять набагато менше, ніж мало би говоритися. Тому центр громадського здоров’я дуже активно підтримує проведення таких акцій, метою яких є раннє виявлення захворювань. Проблема є вкрай актуальна, рак простати є однією з найпоширеніших причин смертності серед онкопатологій у чоловіків. Діагностика є надзвичайно простою та доступною, тому ми заохочуємо всіх мешканців області звертатись вчасно до лікарів. Просто прийти обстеження і  переконатись, що ти здоровий», — зауважила директор Львівського обласного центру громадського здоров’я Мар’яна Служинська.</p>
      <p>«Нам потрібно проводити ці дні аби зосередити увагу до раку передміхурової залози. Захворюваність на цю недугу з кожним роком зростає. Є велика частка пацієнтів, які звертаються до нас на пізніх стадіях. Це відбувається через недостатню поінформованість, тому рання діагностика раку передміхурової залози дуже важлива. Захворювання на початкових стадіях перебігає безсимптомно. Але є один дієвий метод виявлення цієї патології, це проведення аналізу крові на рівень простатоспецифічного антигену. Серед факторів ризику хвороби, це перш за все, вік 50+, раса та спадковість», — зазначив завідувач відділення урології Львівського державного онкологічного регіонального лікувально-діагностичного центру Юрій Дійчук.</p>
      <p>За словами генерального директора Львівського онкологічного регіонального лікувально-діагностичного центру Ігоря Ковальчука, урологічне відділення Львівського онкоцентру одне з найпотужніших відділень в Україні, де робиться найбільше операцій пов’язаних із передміхуровою залозою. Також керівник наголосив на важливій ролі ЗМІ. «Значна кількість населення побачивши відео та інформації, звертаються хоча б раз в році, щоб зробити аналіз. На ранніх стадіях жодних ознак чи болю хворий не відчуває. Тому закликаємо скористатись такою можливістю, прийти та зробити тест. Раніше ми виявляли десятки захворювань, за останні три роки це не менше 500 хворих в рік. Завдяки профілактичним акціям, ми  збільшуємо кількість раннього виявлення патологій».</p>
      <p>Нагадаємо, що за минулорічну акцію було обстежено більше 5 тисяч пацієнтів, з них понад 2 тисячам проведено тест PSA, виявлено у 59 рак передміхурової залози, 87 скеровані в стаціонари на дообстеження. Додаткові методи обстеження потребували 69 пацієнт. За час акції проведено 3 радикальні простатектомії.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>