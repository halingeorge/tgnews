<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d282a7b0e14a89ea/deputat-blocul-acum-va-reveni-la-guvernare-intr-un-timp-foarte-scurt.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T14:24:37+00:00"/>
    <meta property="og:title" content="Deputat: „Blocul ACUM va reveni la guvernare într-un timp foarte scurt”"/>
    <meta property="og:description" content="Blocul ACUM va reveni la guvernare într-un timp foarte scurt, iar PD-ul are toate șansele acum să se reformeze și să scape de trecutul său toxic, cât și de liderul care i-a adus în acestă situație, în care chiar și în momentele dificile nimeni nu vrea să se asocieze cu această formațiune, susține deputatul blocului ACUM Dinu Plângău."/>
  </head>
  <body>
    <article>
      <h1>Deputat: „Blocul ACUM va reveni la guvernare într-un timp foarte scurt”</h1>
      <address><time datetime="2019-11-18T14:24:37+00:00">18 Nov 2019, 14:24</time> by <a rel="author">Jurnal.md</a></address>
      <p>
        <b>Blocul ACUM va reveni la guvernare într-un timp foarte scurt, iar PD-ul are toate șansele acum să se reformeze și să scape de trecutul său toxic, cât și de liderul care i-a adus în acestă situație, în care chiar și în momentele dificile nimeni nu vrea să se asocieze cu această formațiune, susține deputatul blocului ACUM Dinu Plângău.</b>
      </p>
      <p>„Îmi aduc aminte bine evenimentele din iunie a anului curent, când Igor Dodon a pășit pragul Parlamentului pentru a se întâlni cu deputații blocului ACUM. Era umil, plin de frică și fără pază. Un ditamai „pișidinte” căruia nu i se subordona nici paza personală. Credeam că o să plângă la un moment dat. Zicea că l-a trădat pe Plahotniuc și că nu mai are nimic în comun cu acest om și că e determinat să meargă până la capăt cu blocul ACUM. Noi eram calmi și pragmatici și am reușit să obținem întregul guvern și toate comisiile parlamentare. Noi nu ne temeam nici de dosare, nici de filmulețe, iar toate ambasadele erau de partea noastră, aveam și avem un suport popular pe care nu-l poți cumpăra și care se obține doar prin acțiuni, luptă și sinceritate. Dacă am fi fost de partea răului, astăzi blocul ACUM era să fie la guvernare, însă fără nicio speranță de schimbare”, a comentat deputatul.</p>
      <p>„Socialiștii nu dormeau acasă, deputații blocului ACUM mergeau cu transportul public și se întâlneau cu oamenii. Frică?! Îmi făceam grijă doar de părinți, în rest, aveam o bucurie excepțională chiar și în momentul când accesul în Parlament îmi era îngrădit. Se întâmpla ceva. Eram aproape de a schimba lucrurile și de a deveni liberi de frică. Greșeli? Sigur că da. Am crezut prea mult în oameni. Trădarea nu o scoți atât de ușor din ADN-ul unor oameni și nu mă refer la trădarea lui Dodon, nimeni nu l-a crezut pe acest om niciodată, nici atunci când a intrat cu capul plecat în Parlament”, mai spune Dinu Plângău.</p>
      <p>Deputatul susține că Blocul ACUM a vrut justiție egală pentru toți, a deblocat asistența macrofinanciară și a construit poduri către occident. „Chiar vrem să facem ceva bun pentru oameni, vrem să facem ceva bun mai mult decât a ne menține în niște funcții efemere. Cineva din frică și sete nebună de putere, umilit de atâte ori, jucând pe post de vasal la Voronin și Plahotniuc a dorit să devină un fel de „șefuleț”, chiar și pe o perioadă atât de scurtă. Dodon s-a înțeles cu PD-ul să formeze o majoritate din miniștri care nu mai înțelegi cui vor fi loiali. Solicitarea PD-ului pentru acest vot a fost alianțele raionale cu PSRM, pentru a-și întări organizațiile, și funcții de secretari de stat, șefi de direcții, directori în unele instituții descentralizate. Democrații ar zice că pofta vine mâncând și, în foarte scurt timp, deputații PSRM-ului se vor pomeni captivii ambițiilor bolnave ale unui om care va pierde totul”, a punctat Dinu Plângău.</p>
    </article>
  </body>
</html>