<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/recensione-logitech-g815/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T14:00:00+00:00"/>
    <meta property="og:title" content="Recensione Logitech G815 | Tom's Hardware"/>
    <meta property="og:description" content="Oggi vi parliamo della Logitech G815, una tastiera da gaming di altissimo livello. L'abbiamo recensita per voi, ecco le nostre impressioni."/>
  </head>
  <body>
    <article>
      <h1>Recensione Logitech G815 | Tom's Hardware</h1>
      <address>
        <time datetime="2019-11-18T14:00:00+00:00">18 Nov 2019, 14:00</time>
      </address>
      <p>Di tastiere da gaming ne vediamo ogni giorno e per chi ne vuole acquistare una, con tutta la scelta disponibile sul mercato, non è affatto semplice. Anche perché mai come con le tastiere la scelta è derivata da un parere personale, sia per l’estetica che per la composizione degli switch e delle macro. Insomma, un po’ dipende dal vostro stile di gioco e dai vostri gusti personali.</p>
      <p>Oggi però vi parliamo di <b>una di quelle tastiere che chiunque sarebbe ben felice di possedere</b>, nonostante layout US – da molti comunque molto apprezzato. Stiamo parlando della<b> Logitech G815</b>, una tastiera non propriamente economica – circa 199 euro – ma capace di sorprendervi per il suo design, per la sua qualità costruttiva e per le sue performance legate ai videogiochi.</p>
      <h3>Come è fatta</h3>
      <p><b>La Logitech G815 è una tastiera minimale</b>, semplice nell’estetica ma dal fascino irresistibile. È molto sottile – solo 22 mm -, pesa 1145 g e offre una qualità costruttiva invidiabile che la rende elegante e perfetta per qualsiasi tipo di postazione. La scocca superiore è in alluminio grigio-scuro, quella inferiore in plastica, i contorni sono arrotondati per renderla meno squadrata e con lineamenti più morbidi.In generale si tratta di una periferica molto bassa e adatta a chi non piace particolarmente giocare con tasti troppo grandi o troppo alti.</p>
      <p>Il layout è US , apprezzato da numerose persone ma che comunque può far storcere il naso a una serie di possibili acquirenti. Vi possiamo assicurare, però, che è facilmente identificabile e nel momento in cui scrivete a memoria difficilmente vi troverete in difficoltà. La configurazione integra 5 tasti macro nella parte sinistra più il controllo multimediale sopra a destra che consente di gestire i brani, mutare o modificare il volume di una canzone o l’audio di un film <b>grazie all’utilizzo di una ghiera gommata e configurabile.</b> Presente anche il controllo LIGHTSYNC RGB che permette di personalizzare l’illuminazione RGB dei tasti con circa 16,8 milioni di combinazioni di colori, modificando animazioni, effetti a seconda dell’azione di gioco o dell’audio. Il controllo è usufruibile sia dai profili presenti nella parte superiore sinistra sia grazie al G-HUB software. Presente anche <b>il tasto per la modalità gioco</b> e quello dedicato alla riduzione o disattivazione dell’illuminazione RGB.</p>
      <figure>
        <img src="https://www.tomshw.it/images/images/2019/11/g815-63725.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/g815-63685.768x432.jpg"/>
        </figure>
        <figure>
          <img src="https://www.tomshw.it/images/images/2019/11/g815-63684.768x432.jpg"/>
        </figure>
        <figure>
          <img src="https://www.tomshw.it/images/images/2019/11/g815-63680.768x432.jpg"/>
        </figure>
        <figure>
          <img src="https://www.tomshw.it/images/images/2019/11/g815-63669.768x432.jpg"/>
        </figure>
      </slideshow>
      <p>Il cavo di collegamento USB è resistente e comprende un passtrough USB 2.0 per utilizzare eventuali dispositivi esterni come chiavette, mouse o hard drive con un ingresso USB posto nel retro. Lo stesso è posizionato proprio vicino al cavo, facilmente raggiungibile anche senza dover necessariamente vederlo.</p>
      <h3>Software</h3>
      <p>Il software <b>G-HUB</b> scaricabile gratuitamente dal sito ufficiale permette di personalizzare macro, illuminazione RGB e modificare i tasti a proprio piacimento. Oltre a questo, Logitech ha messo a disposizione una libreria online in cui è possibile condividere le proprie impostazioni o scaricare quelle degli altri. È estremamente pulito, facile da usare e soprattutto – cosa non scontata – ordinato nel raccogliere tutte le informazioni necessarie.</p>
      <figure>
        <img src="https://www.tomshw.it/images/images/2019/11/g815-63657.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/g815-63661.768x432.jpg"/>
        </figure>
        <figure>
          <img src="https://www.tomshw.it/images/images/2019/11/g815-63659.768x432.jpg"/>
        </figure>
        <figure>
          <img src="https://www.tomshw.it/images/images/2019/11/g815-63660.768x432.jpg"/>
        </figure>
        <figure>
          <img src="https://www.tomshw.it/images/images/2019/11/g815-63658.768x432.jpg"/>
        </figure>
      </slideshow>
      <p>Il G-HUB permette di mettere mano su qualsiasi modifica del LIGHTSYNC RGB, scegliendo animazioni, colorazioni, tipologia di di effetti, velocità e luminosità. Tutto questo vi consente di avere un controllo totale sulla vostra <b>Logitech G815</b>, offrendovi l’opportunità di configurarla come meglio volete.</p>
      <h3>La nostra prova</h3>
      <p><b>La Logitech G815 da noi testata è dotata di switch GL CLICKY</b>.<b> Questi switch meccanici bianchi hanno un punto di attuazione a 2,7 mm e una forza di attuazione di 50 grammi. </b>Pur essendo meccanica questa G815 non è particolarmente rumorosa. Per l’occasione l’abbiamo utilizzata per diverso tempo in redazione, sia per testare i giochi sia per scrivere articoli e nonostante il click udibile degli switch era superiore alle comuni tastiere a membrana dei colleghi, il rumore generale non ha particolarmente infastidito. Un bella prova, considerando che la stessa è comodissima anche per scrivere, <b>peccato pecchi per la mancanza di un poggiapolsi che sarebbe potuto risultare decisamente comodo</b> durante le lunghe sessioni di gioco o di lavoro.</p>
      <slideshow>
        <figure>
          <img src="https://www.tomshw.it/images/images/2019/11/g815-63686.768x432.jpg"/>
        </figure>
        <figure>
          <img src="https://www.tomshw.it/images/images/2019/11/g815-63671.768x432.jpg"/>
        </figure>
      </slideshow>
      <p>Nei videogiochi questa Logitech G815 da il meglio di se, permettendoci di sfruttare al 100% tutte le sue potenzialità con l’utilizzo dei 5 tasti macro G per gli strategici come Age of Empires o Starcraft II fino agli sparatutto come Rainbow Six Siege. Si riesce a giocare per diverse ore senza stancarsi o aver male alle dita, grazie soprattutto al feedback tattile degli switch GL CLICKY che abbiamo trovato comodi e piacevoli alla pressione.</p>
    </article>
  </body>
</html>