<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742339"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T14:02:00+00:00"/>
    <meta property="og:title" content="สั่งสอบวินัยร้ายแรง อดีตปธ.เเผนกคดีล้มละลายศาลฎีกา"/>
    <meta property="og:description" content="คณะกรรมการตุลาการศาลยุติธรรม มีมติตั้ง กรรมการสอบวินัยร้ายเเรง 'ชำนาญ รวิวรรณพงษ์' อดีต ปธ.เเผนกคดีล้มละลายศาลฎีกา เหตุเเทรกเเซง กระบวนการพิจารณาคดีมรดกครอบครัวที่ศาลจังหวัดฉะเชิงเทรา พร้อมทบทวน ไม่ตั้งเป็นผู้พิพากษาอาวุโสต่อ"/>
  </head>
  <body>
    <article>
      <h1>สั่งสอบวินัยร้ายแรง อดีตปธ.เเผนกคดีล้มละลายศาลฎีกา</h1>
      <address>
        <time datetime="2019-11-18T14:02:00+00:00">18 Nov 2019, 14:02</time>
      </address>
      <p>
        <b>คณะกรรมการตุลาการศาลยุติธรรม มีมติตั้ง กรรมการสอบวินัยร้ายเเรง "ชำนาญ รวิวรรณพงษ์" อดีต ปธ.เเผนกคดีล้มละลายศาลฎีกา เหตุเเทรกเเซง กระบวนการพิจารณาคดีมรดกครอบครัวที่ศาลจังหวัดฉะเชิงเทรา พร้อมทบทวน ไม่ตั้งเป็นผู้พิพากษาอาวุโสต่อ</b>
      </p>
      <p>เมื่อวันที่ 18 พ.ย. ที่ห้องประชุมอาคารศาลยุติธรรม ศาลฎีกา สนามหลวง นายไสลเกษ วัฒนพันธุ์ ประธานศาลฎีกา ได้เป็นประธานการประชุมคณะกรรมการตุลาการศาลยุติธรรม(ก.ต.) ครั้งที่ 16/2562 มีวาระการพิจารณาเเต่งตั้งโยกย้ายผู้พิพากษาหลายตำเเหน่ง รวมถึงหลักเกณฑ์การจัดตั้งผู้พิพากษาอาวุโสเเละวาระอื่นๆ ยังมีวาระที่น่าสนใจ ดังนี้ คือ ก.ต.ได้มีการลงมติจากที่ <i>คณะอนุกรรมการตุลาการศาลยุติธรรม (อ.ก.ต.)ได้ทำลงมติเสียงข้างมาก13-4 (อ.ก.ต.เดิมมี21คนเเต่ตอนพิจารณาอยู่ในช่วงสับเปลี่ยนตำเเหน่งเลื่อนขั้นศาลทำให้เหลือ17คน)พร้อมทำความเห็นเสนอว่าการกระทำของ นายชำนาญ รวิวรรณพงษ์ อดีต ปธ.เเผนกคดีล้มละลายศาลฎีกา ในเหตุการคดีมรดกที่ศาลจังหวัดฉะเชิงเทรา ที่กล่าวหาว่ามีการเเทรกเเซงการพิจารณาพิพากษาคดีในศาล เห็นควรที่จะถูกตั้งกรรมการสอบวินัยร้ายเเรง โดย ก.ต.ได้พิจารณาเเล้วมีมติ เสียงข้างมาก 12-2 เห็นควรตั้งกรรมการสอบวินัยร้ายเเรง นายชำนาญ ตามที่ อ.ก.ต.เสียงข้างมากทำความเห็นมา </i><br/><br/>นอกจากนี้ที่ประชุม ก.ต.ยังมีการลงมติทบทวนมติ ก.ต.ครั้งที่ 9/2562 ที่ประชุม ก.ต.มีมติให้นายชำนาญ ไปดำรงตำแหน่งผู้พิพากษาอาวุโสในศาลอุทธรณ์คดีชำนัญพิเศษ โดยที่ประชุมเสียงข้างมาก 12-2 ให้ ก.ต.ทบทวนมติเรื่องที่จะให้นายชำนาญเป็นผู้พิพากษาอาวุโสฯ<br/><br/>เเละเมื่อมีการทบทวนเเล้ว หลังจากนั้น<i> ก.ต.ยังได้มีการลงมติเห็นชอบหรือไม่ที่จะให้นายชำนาญ เป็นผู้พิพากษาอาวุโสในศาลอุทธรณ์ชำนัญพิเศษ ผลปรากฎว่า ที่ประชุมมีมติเสียงข้างมาก12-2 ไม่ผ่านให้นายชำนาญ ดำรงตำเเหน่งเป็นผู้พิพากษาอาวุโส </i><br/><br/>ผู้สื่อข่าวรายงานว่า ในการประชุม ก.ต.วันนี้มี ก.ต.เข้าประชุม 14 คน ขาด นาย บุญศักดิ์ เจียมปรีชา ก.ต.สัดส่วนจากบุคคลนอก สำหรับมติเสียงข้างน้อยในการลงมติให้นายชำนาญเป็นผู้พิพากษาอาวุโสฯเเละการตั้งกรรมการสอบสวนวินัยร้ายเเรงทั้ง 3 รอบ คือ นายกิจชัย จิตธารารักษ์ ผู้พิพากษาหัวหน้าคณะในศาลฎีกา เเละนายพศวัจณ์ กนกนาก ประธานแผนกคดีพาณิชย์และเศรษฐกิจในศาลฎีกา ซึ่งทั้ง 2 เป็น ก.ต.ผู้ทรงคุณวุฒิศาลฎีกา <br/><br/>สำหรับนายชำนาญนั้น เคยถูกยื่นถอดถอนจากตำเเหน่ง ก.ต.ชั้นศาลฎีกา ตามพ.ร.บ.ระเบียบข้าราชการฝ่ายตุลาการศาลยุติธรรม พ.ศ. 2543 มาตรา 42 โดยผู้พิพากษาทั่วประเทศใช้สิทธิลงคะแนน เห็นชอบ ให้ถอดถอน นายชำนาญ ออกจากการเป็น ก.ต. ชั้นฎีกา รวมทั้งสิ้น 3,165 คะแนน จากบัตรลงคะเเนน 3,548 ใบ จากกรณีกล่าวหาว่า นายชำนาญ ส่อว่าจงใจใช้อำนาจหน้าที่ขัดต่อกฎหมาย คุณธรรมและจริยธรรม หรือการกระทำที่น่าสงสัยว่ากระทำผิดวินัย มีพฤติการณ์ไม่เหมาะสมในการปฏิบัติหน้าที่ ก.ต. ในกรณีที่อ้างถึงการก้าวก่ายแทรกแซงผู้พิพากษาศาลชั้นต้นขณะสืบพยานในบัลลังก์คดีมรดกครอบครัวภรรยาที่ศาลจังหวัดฉะเชิงเทรา และการแสดงกิริยาไม่เคารพกระบวนพิจารณาของศาล ทั้งแสดงตนเป็นผู้มีอำนาจเหนือกว่าข่มขู่ผู้พิพากษาศาลชั้นต้น.</p>
    </article>
  </body>
</html>