<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/jharkhand-bjp-leader-saryu-roy-to-contest-against-cm-raghubar-das"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-18T14:42:00+00:00"/>
    <meta property="og:title" content="ജാർഖണ്ഡിൽ എൻഡിഎ സഖ്യം തകർന്നതിന് പിന്നാലെ ബിജെപിക്കുള്ളിലും കലാപക്കൊടി"/>
    <meta property="og:description" content="റാഞ്ചി: നിയമസഭാ തിരഞ്ഞെടുപ്പ് നടക്കാനിരിക്കുന്ന ജാർഖണ്ഡിൽ എൻഡിഎ സഖ്യം തകർന്നതിന് പിന്നാലെ ബിജെപിക്കുള്ളിലും കലാപക്കൊടി. സീറ്റ് നിഷേധിച്ചേക്കുമെന്ന സൂചന കണക്കിലെടുത്ത് മുഖ്യമന്ത്രി രഘുബർ ദാസിനെതിരെ മത്സരിക്കുമെന്ന് മന്ത്രി സരയു റോയ് പ്രഖ്യാപിച്ചു. മന്ത്രിസ്ഥാനവും എംഎൽഎ..."/>
  </head>
  <body>
    <article>
      <h1>ജാർഖണ്ഡിൽ എൻഡിഎ സഖ്യം തകർന്നതിന് പിന്നാലെ ബിജെപിക്കുള്ളിലും കലാപക്കൊടി</h1>
      <address><time datetime="2019-11-18T14:42:00+00:00">18 Nov 2019, 14:42</time> by <a rel="author" href="http://anweshanam.com/author/veena" target="_blank">veena</a></address>
      <p>റാഞ്ചി: നിയമസഭാ തിരഞ്ഞെടുപ്പ് നടക്കാനിരിക്കുന്ന ജാർഖണ്ഡിൽ എൻഡിഎ സഖ്യം തകർന്നതിന് പിന്നാലെ ബിജെപിക്കുള്ളിലും കലാപക്കൊടി. സീറ്റ് നിഷേധിച്ചേക്കുമെന്ന സൂചന കണക്കിലെടുത്ത് മുഖ്യമന്ത്രി രഘുബർ ദാസിനെതിരെ മത്സരിക്കുമെന്ന് മന്ത്രി സരയു റോയ് പ്രഖ്യാപിച്ചു. മന്ത്രിസ്ഥാനവും എംഎൽഎ സ്ഥാനവും അദ്ദേഹം ഞായറാഴ്ച രാജിവച്ചിരുന്നു. ഭക്ഷ്യപൊതുവിതരണ വകുപ്പായിരുന്നു അദ്ദേഹം കൈകാര്യം ചെയ്തിരുന്നത്.  </p>
      <p>രണ്ടാം ഘട്ട തിരഞ്ഞെടുപ്പിനുള്ള നാമനിർദേശ പത്രിക സമർപ്പിക്കാനുള്ള സമയം തിങ്കളാഴ്ച അവസാനിക്കുകയാണ്. വ്യവസായ നഗരമായ ജംഷഡ്പൂരിലെ രണ്ട് സീറ്റുകളിലും ബിജെപി ഇതുവരെയും സ്ഥാനാർഥികളെ പ്രഖ്യാപിച്ചിട്ടില്ല. ഇതിൽ ജംഷഡ്പൂർ ഈസ്റ്റ് നിലവിൽ മുഖ്യമന്ത്രി രഘുബർ ദാസിന്റെ സിറ്റിങ് സീറ്റാണ്. ഔദ്യോഗിക പ്രഖ്യാപനം വന്നില്ലെങ്കിലും രഘുബർ ദാസ് തന്നെ ഇവിടെ വീണ്ടും ജനവിധി തേടുമെന്ന് ഉറപ്പാണ്. </p>
      <p>ജംഷഡ്പൂർ വെസ്റ്റ് സീറ്റിനെ പ്രതിനിധീകരിക്കുന്നത് സരയു റോയിയാണ്. സ്ഥാനാർഥി പട്ടികയിൽ ഇതുവരെയും ഉൾപ്പെടുത്താത്തതിനാൽ സരയു റോയ് ജംഷഡ്പൂർ ഈസ്റ്റിലും വെസ്റ്റിലും മത്സരിക്കാൻ നാമനിർദേശ പത്രിക വാങ്ങിയിട്ടുണ്ട്. മുഖ്യമന്ത്രിയെ വിമർശിച്ചതിലൂടെ സരയു റോയ് നേതൃത്വത്തിനും അനഭിമതനാണ്. ഇതിനിടെ ജംഷഡ്പൂർ വെസ്റ്റിൽ ദേവേന്ദ്ര സിങ്ങിന്റെ പേരാണ് ജില്ലാ ഘടകം നിർദേശിച്ചിരിക്കുന്നത്. ഈസ്റ്റ് മണ്ഡലത്തിൽ നിന്ന് വീണ്ടും ജനവിധി തേടാൻ ഒരുങ്ങുന്ന മുഖ്യമന്ത്രി രഘുബർ ദാസ് ഇന്ന് നാമനിർദേശ പത്രിക സമർപ്പിക്കും. സീറ്റ് നിഷേധിച്ചാൽ സ്വതന്ത്രനായി മുഖ്യമന്ത്രിക്കെതിരെ തന്നെ മത്സരിക്കുമെന്ന സൂചനയാണ് സരയു റോയിയുടെ വിശ്വസ്തർ പറയുന്നത്. രണ്ടിടത്തും മത്സരിക്കാനുള്ള സാധ്യതയുമുണ്ട്.</p>
    </article>
  </body>
</html>