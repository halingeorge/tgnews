<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103175/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T14:28:51+00:00"/>
    <meta property="og:title" content="Угорський кандидат в Єврокомісію знову запевнив євродепутатів у незалежності від Орбана"/>
    <meta property="og:description" content="Кандидат Угорщини на посаду єврокомісара з питань сусідства та розширення Олівер Варгеї направив додаткові письмові відповіді в комітет Європарламенту, в яких намагався зменшити занепокоєння щодо його залежності від прем’єр-міністра Віктора Орбана."/>
  </head>
  <body>
    <article>
      <h1>Угорський кандидат в Єврокомісію знову запевнив євродепутатів у незалежності від Орбана</h1>
      <address>
        <time datetime="2019-11-18T14:28:51+00:00">18 Nov 2019, 14:28</time>
      </address>
      <p>Кандидат Угорщини на посаду єврокомісара з питань сусідства та розширення Олівер Варгеї направив додаткові письмові відповіді в комітет Європарламенту, в яких намагався зменшити занепокоєння щодо його залежності від прем'єр-міністра Віктора Орбана.</p>
      <p>Про це повідомляє "Європейська правда" із посиланням на <a href="https://www.politico.eu/">Politico</a>.</p>
      <p>"Я не буду пов'язаний і не перебуватиму під впливом заяв чи позицій будь-якого прем'єр-міністра будь-якої країни чи будь-яких інших представників будь-якого уряду", - написав Варгеї у відповідях на питання членів комітету з закордонних справ.</p>
      <p>Варгеї минулого тижня проходив публічні слухання в комітеті, але євродепутати <b><a href="https://www.eurointegration.com.ua/news/2019/11/14/7103052/">не дали "зелене світло" </a></b>на його затвердження, натомість попросивши відповісти в письмовій формі на додаткові запитання.</p>
      <p>Деякі члени парламенту заявили, що особливо стурбовані виступом Орбана в Баку минулого місяця, де він, як видається, пообіцяв допомогти через Варгеї турецьким та азербайджанським союзникам угорського уряду.</p>
      <p>У своїх письмових відповідях Варгеї відсторонився від зовнішньополітичних позицій угорського керівництва.</p>
      <p>"ЄС є ключовим торговим партнером Азербайджану, забезпечує підтримку економічної диверсифікації та сприяє проведенню реформ для покращення ділового клімату. У нас також є взаємний інтерес до енергетичного співробітництва. Однак я не буду уникати чіткого вирішення ситуації з правами людини в Азербайджані і порушуватиму відповідні питання, наприклад, політичних в'язнів та свободи зібрань і слова, як публічно, так і безпосередньо з азербайджанською владою на найвищих рівнях", - написав кандидат від Угорщини.</p>
      <p>"Те саме стосується Туреччини. Туреччина є важливим партнером для ЄС, і ми маємо сильний інтерес до ефективної співпраці з Туреччиною. Однак це не завадить мені надсилати однозначні повідомлення з питань, таких як серйозний відступ від норм верховенства закону та основних свобод, незаконне буріння в Середземномор'ї або військове вторгнення в Сирію", - додав Варгеї.</p>
      <p>Рішення щодо Варгеї комітет має ухвалити цього тижня, і цього разу вірогідність затвердження кандидатури угорського кандидата <b><a href="https://www.eurointegration.com.ua/news/2019/11/14/7103058/">є високою</a></b>. На 27 листопада у Європарламенті заплановано голосування за новий склад Єврокомісії.</p>
      <related>
        <a href="https://www.eurointegration.com.ua/articles/2019/11/15/7103064/"/>
        <a href="https://www.eurointegration.com.ua/news/2019/11/14/7103022/"/>
      </related>
    </article>
  </body>
</html>