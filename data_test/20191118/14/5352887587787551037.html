<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/it/atviru-duomenu-hakatone-pasiulyti-7-inovatyvus-produktai-klaipedai-1750703/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T14:29:00+00:00"/>
    <meta property="og:title" content="Atvirų duomenų hakatone pasiūlyti 7 inovatyvūs produktai Klaipėdai"/>
    <meta property="og:description" content="Reklama"/>
  </head>
  <body>
    <article>
      <h1>Atvirų duomenų hakatone pasiūlyti 7 inovatyvūs produktai Klaipėdai</h1>
      <address><time datetime="2019-11-18T14:29:00+00:00">18 Nov 2019, 14:29</time> by <a rel="author">Versli Lietuva</a></address>
      <p>Reklama</p>
      <p>
        <b>Savaitgalį uostamiestyje net 48 valandas vykusiose kūrybinėse verslo dirbtuvėse „Hacker Games. Open Data”, naudojantis viešojo sektoriaus atvertais duomenimis, buvo sukurti net 7 inovatyvūs produktai. Hakatoną laimėjo komanda pasiūliusi interaktyvų Klaipėdos žemėlapį, skirtą padėti jauniems verslams įvertinti tam tikros miesto vietos komercinę naudą.</b>
      </p>
      <p>Renginyje susibūrė apie 40 įvairių sričių specialistų ir entuziastų, besidominčių inovacijomis, duomenų analitika, technologijų kūrimu ir skaitmenine rinkodara. Dalyviai sudarė 7 komandas, didžioji dalis jų buvo iš Klaipėdos. Hakatono metu dalyvius konsultavo daugiau nei 10 patyrusių mentorių, suteikusių jiems žinių apie rinkos poreikius, padėjusių įsigilinti į renginyje iškeltas viešojo sektoriaus problemas.</p>
      <p>Visos komandos kūrė inovatyvius produktus, pasinaudodamos Registrų centro, „Sodros“, Viešųjų pirkimų tarnybos, „Ignitis“, Klaipėdos regiono institucijų atvertais viešaisiais duomenų rinkiniais.</p>
      <p>„Dalyviai pateikė labai įdomius sprendimus Klaipėdos miesto savivaldybės iškeltiems iššūkiams spręsti. Turbūt visi septyni komandų pasiūlyti produktai vienokia ar kitokia forma galėtų būti pritaikomi savivaldybės veikloje. Vieni jų – labiau skirti Klaipėdos miesto visuomenei, kiti – galėtų būti taikomi savivaldybės viduje, sisteminat atvirus duomenis. Šie sprendimai viešajam sektoriui gali atverti naujas galimybes, prisidėti prie aktyvesnio visuomenės įsitraukimo“, – teigia Jurgita Drizgaitė, Klaipėdos miesto savivaldybės administracijos atstovė.</p>
      <p>Pagrindinis hakatono prizas, 1000 eurų, atiteko komandai „Artificia“. Jos nariai pristatė į besikuriantį verslą orientuotą interaktyvų žemėlapį, leisiantį verslams analizuoti rinką ir taip priimti įmonei palankiausius sprendimus.</p>
      <p>„Per šį savaitgalį išanalizavom labai daug duomenų. Visų prima suskirstėme Klaipėdos įmones į skirtingas kategorijas, tuomet apdorojome verslui reikalingus atvirus duomenis, t. y. tiesiogines verslo investicijas, vidutinį darbo užmokestį, darbuotojų skaičių. Šiuos duomenis sudėjome į vieną vietą ir atvaizdavome žemėlapyje – internetinėje platformoje, kurioje verslai patogiai, pagal pasirinktas kategorijas galėtų palyginti rinkos situaciją tam tikroje miesto dalyje. Tikimės, kad šios savaitės pabaigoje pavyks paleisti jau veikiančią internetinę svetainę. Tobulinsime ją, papildysime naujais duomenimis ir, jei matysime vartotojų susidomėjimą bei platformos naudą verslams, norėtume vystyti šį projektą, pritaikyti ir kituose miestuose“, – apie sukurtą produktą bei ateities planus pasakoja Margiris Laučys, „Artificia“ komandos atstovas.</p>
      <p>Reklama</p>
      <p>Jie laimėjo ir dar vieną prizą – finansinį įnašą verslumo ar verslo plėtros įgūdžiams tobulinti su tarptautinio mentoriaus pagalba nuo 1 iki 6 mėnesių „Erasmus for Young Entrepreneurs“ programoje.</p>
      <p>Kitus prizus pasidalino trys hakatono komandos. 3 mėnesių narystė „Light House“ bendradarbystės erdvėje Klaipėdoje ir 1000 Eur vertės stipendija pasirinktiems „CodeAcademy“ kursams Klaipėdoje už geriausią informacinių technologijų integraciją problemos sprendime atiteko „iWish“ komandai, sukūrusiai programėlę, kurioje žmonės galėtų siūlyti savo idėjas, ko reikia uostamiesčiui. Kelialapį į tarptautinę inovacijų stovyklą „ChangeMakers'ON“ už inovatyviausią startuolį su MVP laimėjo komanda „Datafy“. Ji sukūrė atvirų duomenų saugojimo ir apdorojimo sistemą, leidžiančią juos rasti patogiai ir vienoje vietoje. Kvietimas prisistatyti Lietuvos verslo angelams „LitBAN“ renginyje be išankstinės atrankos atiteko komandai „Saugus pilietis“, jie hakatone pasiūlė virtualų žemėlapį, leidžiantį matyti, kokia yra oro tarša tam tikroje Klaipėdos miesto vietoje.</p>
      <p>Anot „Versli Lietuva“ startuolių ekosistemos plėtros padalinio „Startup Lithuania“ vadovės Robertos Rudokienės, hakatone dalyvavusios komandos buvo labai skirtingos, turinčios įvairių kompetencijų. „Vieni dalyviai susipažino ir komandą subūrė tik prasidėjus renginiui, kiti buvo išskirtiniai savo amžiumi – komandą sudarė vaikai ir suaugusieji, o pirmos vietos laimėtojai – įvairaus amžiaus moksleiviai. Džiaugiamės, kad atverti duomenys įkvėpė kurti skirtingus žmonės, bendradarbiauti su viešojo sektoriaus atstovais ir taip pasiekti verslui bei visuomenei naudingų rezultatų“, – sako R. Rudokienė.</p>
      <p>Kūrybinės verslo dirbtuvės „Hacker games“, kurias organizuoja VšĮ „Versli Lietuva“ startuolių ekosistemos plėtros padalinys „Startup Lithuania“, vyksta nuo 2015 metų. Hakatonuose dalyvauja 16–40 metų amžiaus kūrėjai – programuotojai, grafikos dizaineriai, verslo idėjos vystytojai ir kiti save išbandyti norintys profesionalai bei entuziastai. 2018 metais trijuose „Startup Lithuania“ organizuotuose hakatonuose dalyvavo per 600 dalyvių.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/ukis/savaitgali-bus-kuriami-inovatyvus-sprendimai-karinems-juru-pajegoms-1743542/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/it/atviru-duomenu-hakatonas-klaipedoje---naujos-galimybes-miestui-ir-startuoliams-1743213/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ukis/svarbiausia-kad-jaunimas-masto-ir-generuoja-naujas-idejas/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/it/juru-muziejuje-pasidarbavo-hakeriai/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>