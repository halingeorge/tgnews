<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/companies/wework-s-nova-valna-ot-masovi-sakrashteniya.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T14:13:19+00:00"/>
    <meta property="og:title" content="WeWork с нова вълна от масови съкращения"/>
    <meta property="og:description" content="Компанията ще намали персонала си с поне 4 000 души"/>
  </head>
  <body>
    <article>
      <h1>WeWork с нова вълна от масови съкращения</h1>
      <address>
        <time datetime="2019-11-18T14:13:19+00:00">18 Nov 2019, 14:13</time>
      </address>
      <p>Стартъпът за споделени офис пространства WeWork планира масови съкращения. Притисната в ъгъла компания най-вероятно ще намали броя на служителите си с поне 30% в опит да пести разходи от персонал и да стабилизира бизнеса си, пише The New York Times.</p>
      <p>WeWork ще съкрати поне 4 000 души, след като главоломният растеж на компанията се стопи. Това донесе на компанията големи загуби и тя е на ръба на колапса, коментират пред изданието двама анонимни източници, запознати с въпроса.</p>
      <p>Очаква се съкращенията да бъдат обявени още тази седмица в рамките на глобална вътрешна операция на WeWork.</p>
      <p>Според един от източниците първоначално ще бъдат съкратени от 2 000 до 2 500 служители. Допълнително още 1 000 служители ще напуснат, когато WeWork започне да продава или закрива странични бизнеси, като частното училище в Манхатън, което компанията създаде. Освен това приблизително 1 000 служители по поддръжка на сгради ще бъдат прехвърлени на външни изпълнители. Заедно тези служители ще представляват около една трета от всичките 12 500 души, които работят за стартъпа към края на юни.</p>
      <p>Другият източник на изданието обаче е посочил още по-внушителни цифри - според него компанията може да съкрати около половината от служителите си - между 5000 и 6000 души.</p>
      <p>Съкращението на персонала ще бъде включено в петгодишен план за "основен ремонт" на WeWork, който може да бъде представен на служителите още утре.</p>
      <p>Уволненията представляват план за спестяване от човешки разходи. Под ръководството на своя съосновател и бивш изпълнителен директор Адам Нюман компанията натрупа милиарди долари в неуспешна експанзия, която включваше добавяне на огромни офис площи в най-скъпите градове в света. После компанията започна да предлага отстъпки, за да привлича повече наематели, а след това и да закупува други бизнеси като алтернатива на основната дейност.</p>
      <p>Компанията отложи планове си да излезе на борсата в края на септември, след като инвеститорите се отдръпнаха вследствие на загубите на стартъпа. Възникнаха въпроси и около управлението на фирмата и зависимостта ѝ от японския конгломерат SoftBank, който е и най-големият външен акционер в WeWork.</p>
      <p>В рамките на миналия месец SoftBank обяви <a href="https://money.bg/companies/softbank-shte-nalee-usd5-miliarda-v-wework.html">план за спасяване</a> на компанията и сега се опитва да стабилизира бизнеса. Не е ясно обаче докъде е прогресирал този план. Цените на съществуващите облигации на компанията паднаха през последните дни, което е знак, че инвеститорите са притеснени от перспективите ѝ.</p>
      <p>Миналата седмица WeWork съобщи, че е загубила 1,25 милиарда долара за трите месеца към края на месец септември. Това е два пъти повече, отколкото компанията е загубила за същия период година по-рано. Корпоративно представяне, предоставено пред инвеститорите, разкрива, че стартъпът е успял да отвори близо половината от своите помещения за споделено офис пространство в периода от една година към края на септември. Много от тези места обаче са на загуба и вероятно ще изчерпят средствата на компанията, които в края на септември възлизат на 2 милиарда долара.</p>
      <p>Нюман, който се съгласи да остави контрола върху WeWork, ще получи <a href="https://money.bg/business/wework-se-nuzhdaeshe-ot-spasenie-no-saosnovatelyat-i-si-tragva-miliarder.html">пакет </a>за излизане на стойност около 1 милиард долара. Като част от това той ще получи консултантска такса от 185 милиона долара за четири години и може да продаде близо 1 милиард долара от акциите си в компанията на SoftBank.</p>
      <p>"Мекото приземяване" на Нюман на фона на състоянието на компанията допълнително задълбочи гнева сред служителите особено когато започнаха да валят съкращения. По време на скорошен проблем в компанията служителите сформираха група, наречена WeWorkers. Наред с други дейности, обединението настоява за справедливи уволнения на работници, а не масови такива.</p>
    </article>
  </body>
</html>