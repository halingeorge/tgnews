<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35220-esbo-rinkimai-baltarusijoje-parode-pagarbos-demokratijai-stygiu"/>
    <meta property="og:site_name" content="budas.lt"/>
    <meta property="article:published_time" content="2019-11-18T14:09:04+00:00"/>
    <meta property="og:title" content="ESBO: rinkimai Baltarusijoje parodė „pagarbos demokratijai stygių“"/>
    <meta property="og:description" content="Baltarusijoje sekmadienį vykę parlamento rinkimai, per kuriuos opozicija negavo nė vienos vietos, pademonstravo pagarbos demokratijai stygių ir neleido rinkėjams ir kandidatams pasinaudoti esminėmis laisvėmis, pirmadienį paskelbė tarptautiniai stebėtojai."/>
  </head>
  <body>
    <article>
      <h1>ESBO: rinkimai Baltarusijoje parodė „pagarbos demokratijai stygių“</h1>
      <address>
        <time datetime="2019-11-18T14:09:04+00:00">18 Nov 2019, 14:09</time>
      </address>
      <figure>
        <img src="http://budas.lt/images/lapkritis/stygiu.jpg"/>
      </figure>
      <p>Baltarusijoje sekmadienį vykę parlamento rinkimai, per kuriuos opozicija negavo nė vienos vietos, pademonstravo pagarbos demokratijai stygių ir neleido rinkėjams ir kandidatams pasinaudoti esminėmis laisvėmis, pirmadienį paskelbė tarptautiniai stebėtojai.</p>
      <p>„Šie rinkimai pademonstravo bendrą pagarbos demokratiniams įsipareigojimams stygių“, – sakoma Europos saugumo ir bendradarbiavimo organizacijos (ESBO) trumpalaikės stebėtojų misijos vadovės Margaretos Cederfelt (Margaretos Sederfelt) pranešime.</p>
      <p>M. Cederfelt įspėjo, jog „parlamento rinkimams iškilusi grėsmė virsti formalumu“ šioje buvusioje sovietinėje respublikoje, nuo 1994 metų valdomoje autoritariško prezidento Aleksandro Lukašenkos.</p>
      <p>Sekmadienį vykusius rinkimus į žemuosius parlamento rūmus laimėjo prezidentui lojalios partijos. Pagrindiniams opozicijos lyderiams ir dviem vieninteliams opozicijos atstovams kadenciją baigiančiuose Atstovų Rūmuose buvo uždrausta kandidatuoti.</p>
      <p>ESBO, pasiuntusi į rinkimus Baltarusijoje 400 stebėtojų, pirmadienį padarė išvadą, kad „pagrindinių laisvių nebuvo paisoma“.</p>
      <p>Šios griežtos kritikos Minskas sulaukė A. Lukašenkai sekmadienį žurnalistams pripažinus, kad jam rūpi, kaip balsavimą įvertins Vakarai, įskaitant Europos Sąjungą. Visgi jis pridūrė: „Nesu pratęs dėl to nervintis.“</p>
      <p>65 metų A. Lukešnka, jau paskelbęs, kad dalyvaus ateinančiais metais vyksiančiuose prezidento rinkimuose, pastaraisiais mėnesiais vėl ėmėsi žingsnių užmegzti ryšius su Vakarų valstybėmis. Šį mėnesį jis apsilankė Austrijoje – tai buvo pirmasis per trejus metus Baltarusijos lyderio vizitas į vieną iš ES valstybių.</p>
      <p>Opozicinių partijų organizuota rinkimų stebėjimo kampanija pranešė, kad balsavimo dieną buvo padaryta daug pažeidimų, įskaitant rinkėjų skaičiaus išpūtimą.</p>
      <p>Rinkimus stebėję teisių gynimo aktyvistai skundėsi, kad stebėtojai būdavo išvaromi, jiems būdavo draudžiama fotografuoti.</p>
      <p>ESBO atkreipė dėmesį į „reikšmingus trūkumus skaičiuojant balsus“ ir sakė, jog tai sukėlė būgštavimų dėl rezultatų sąžiningumo.</p>
      <p>Anot organizacijos, opozicinėms partijoms buvo daromos kliūtys dėl registracijos ir viešų susitikimų organizavimo.</p>
      <p>ES 2016 metais žengė kontroversišką žingsnį ir atšaukė daugumą sankcijų Baltarusijai, vildamasi, kad tai paskatins pažangą žmogaus teisių srityje.</p>
      <p>Redaktorius: Raimondas Čiuplys</p>
      <footer>Minskas, lapkričio 18 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>