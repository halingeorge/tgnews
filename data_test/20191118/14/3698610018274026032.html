<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/suma-rozmischennya-ovdp-na-pervinnomu-rinku-za-9-misyaciv-2019-r-zbilshilasya-v-chotiri-razi-330020_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T14:15:00+00:00"/>
    <meta property="og:title" content="Сума розміщення ОВДП на первинному ринку за 9 місяців 2019 р. збільшилася в чотири рази"/>
    <meta property="og:description" content="Це свідчить про посилення боргової залежності державних фінансів і фінансової нестійкості позиції уряду."/>
  </head>
  <body>
    <article>
      <h1>Сума розміщення ОВДП на первинному ринку за 9 місяців 2019 р. збільшилася в чотири рази</h1>
      <h2>Це свідчить про посилення боргової залежності державних фінансів і фінансової нестійкості позиції уряду.</h2>
      <address>
        <time datetime="2019-11-18T14:15:00+00:00">18 Nov 2019, 14:15</time>
      </address>
      <p>Загалом сума розміщення ОВДП на первинному ринку за дев'ять місяців 2019 р. збільшилася в чотири рази відносно аналогічного періоду 2018-го і у 20 разів — відносно цього ж періоду 2017-го. Це стало свідченням посилення боргової залежності державних фінансів і нестійкості фінансової позиції уряду. При цьому номінальні відсоткові ставки за ОВДП залишалися надмірно високими — середньозважена номінальна дохідність гривневих ОВДП у третьому кварталі ц.р. становила 15,3%.</p>
      <p>Про це у своїй статті для <a href="https://dt.ua/">DT.UA</a> пише Тетяна Богдан, доктор економічних наук, зав.відділом державних фінансів Експертно-аналітичного центру Growford Institute. За її словами, високий рівень відсоткових ставок за ОВДП відображав наслідки жорсткої монетарної політики НБУ та цілеспрямованої політики Мінфіну з утримання високої дохідності облігацій навіть в умовах масштабного припливу іноземного спекулятивного капіталу. Цьому сприяли також слабка конкуренція серед внутрішніх інвесторів і обмеження прямого доступу роздрібних інвесторів на ринок ОВДП.</p>
      <p>"Реальна дохідність гривневих ОВДП у вересні 2019 р. становила близько 8% річних. Такий високий рівень реальних ставок за державними облігаціями є безпрецедентним як з точки зору міжнародних порівнянь України, так і з точки зору часових порівнянь вартості залучення державних позик в Україні", — зазначає експерт.</p>
      <p>З одного боку, на її думку, кроки Міністерства фінансів щодо зниження номінальних і реальних відсоткових ставок ОВДП у 2019 р. слід оцінити позитивно. Але, з іншого боку, з огляду на масовий приплив іноземного капіталу на ринок ОВДП після під'єднання України до системи Clearstream Мінфін України мав усі можливості для більш радикального зниження відсоткових ставок за ОВДП. Тим більше в умовах фактичного відмежування ринку ОВДП (унаслідок безперешкодного доступу нерезидентів) від внутрішнього грошово-кредитного ринку, вартість ресурсів на якому корелює з рівнем облікової ставки НБУ.</p>
      <p>Детальніше про стан української економіки читайте в статті Тетяни Богдан "<a href="https://dt.ua/finances/borgove-visnazhennya-329840_.html"><b>Боргове виснаження</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>