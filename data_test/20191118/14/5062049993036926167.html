<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10716--davis-cup-novy-format-zacina-obhajci-vyzvou-nevyzpytatelne-rusko"/>
    <meta property="og:site_name" content="Tenisový svět"/>
    <meta property="article:published_time" content="2019-11-18T14:56:00+00:00"/>
    <meta property="og:title" content="Davis Cup: Nový formát začíná! Obhájci vyzvou nevyzpytatelné Rusko"/>
    <meta property="og:description" content="Rozjíždí se renovovaný Davis Cup. Ve španělském Madridu se během týdne představí osmnáct účastníků, mezi kterými nebudou chybět Španělé nebo obhájci titulu z Chorvatska. Zatímco domácí tým se do hry dostane až v úterý, tak úřadující šampioni se na kurt postaví již v pondělí proti výběru Ruska."/>
  </head>
  <body>
    <article>
      <h1>Davis Cup: Nový formát začíná! Obhájci vyzvou nevyzpytatelné Rusko</h1>
      <address>
        <time datetime="2019-11-18T14:56:00+00:00">18 Nov 2019, 14:56</time>
      </address>
      <p>
        <b>Rozjíždí se renovovaný Davis Cup. Ve španělském Madridu se během týdne představí osmnáct účastníků, mezi kterými nebudou chybět Španělé nebo obhájci titulu z Chorvatska. Zatímco domácí tým se do hry dostane až v úterý, tak úřadující šampioni se na kurt postaví již v pondělí proti výběru Ruska.</b>
      </p>
      <p>Tradiční formát mužské týmové soutěže se uzavřel loni v Lille. Domácí Francouzi v něm neúspěšně bojovali proti Chorvatům, kteří se ke druhému triumfu v historii dostali zásluhou Marina Čiliče. Jednatřicetiletý hráč, který letošní finále vynechá kvůli problémům s kolenem, ve čtvrtém zápase porazil Lucase Pouilleho 7:6, 6:3, 6:3.</p>
      <p>Právě tým vedený kapitánem Franko Skugorem bude jedním z šesti týmů, kteří naskočí již v pondělí. Od čtyř hodin Chorvaté vyzvou Rusko, silný výběr byl oslabený o Daniila Medveděva, jenž se z finálového týdne omluvil. Na vedlejších kurtech se utkají Itálie s Kanadou (oslabená o Milose Raonice) a Belgie proti Kolumbii.</p>
      <figure>
        <iframe data-src="https://twitter.com/Olly_ATP_2019/status/1195781342979665923?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Do utkání vždy nastoupí týmové dvojky, po nich bude následovat duel jedniček. Závěrečný zápas bude sehraný ve čtyřhře. Utkání se hrají na dva vítězné sety, ve třetím může následovat tiebreak.</p>
      <p>Čtvrtfinále se zúčastní vítězové skupin. Ti budou doplněni o dva nejlepší týmy ze druhý míst. Česká republika se do Madridu nekvalifikovala, v únoru nestačila na Nizozemsko.</p>
      <p><u>Pondělní program</u>: (začíná v 16:00)<br/>Centr kurt: Chorvatsko – Rusko<br/>Kurt č. 2: Itálie – Kanada<br/>Kurt č. 3: Belgie – Kolumbie</p>
      <footer>Radek Štohl, foto: Twitter: Davis Cup by Rakuten Madrid Finals</footer>
    </article>
  </body>
</html>