<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yukselis-zamani-215470h.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T14:11:40+00:00"/>
    <meta property="og:title" content="Yükseliş zamanı"/>
    <meta property="og:description" content="Taraftarı önünde oynayacağı maça moralli hazırlanan Timsah hedefe odaklandı."/>
  </head>
  <body>
    <article>
      <h1>Yükseliş zamanı</h1>
      <h2>Taraftarı önünde oynayacağı maça moralli hazırlanan Timsah hedefe odaklandı.</h2>
      <address>
        <time datetime="2019-11-18T14:11:40+00:00">18 Nov 2019, 14:11</time>
      </address>
      <p>Son 2 haftada puan kayıpları yaşasa da zirve yarışından kopmayan Bursaspor, evinde oynayacağı Keçiörengücü maçıyla birlikte yeni bir seri yakalamak istiyor.</p>
      <p>TFF 1. Lig'e genç oyuncularla başlayan ancak transfer tahtasının açılmasının ardından kadrosuna 13 isim katan Bursaspor, milli aranın ardından oynayacağı Keçiörengücü maçıyla yeniden çıkışa geçmek istiyor. 3 puan silinme cezasına rağmen, geride kalan 2 haftada zirve iddiası bulunan ancak, ne Balıkesirspor ne de Boluspor maçlarında istediği sonuçları alamayarak liderlik fırsatını tepen yeşil beyazlılar, Keçiörengücü maçına farklı hazırlanıyor. Son 2 maçından beraberlikle ayrılan Timsah, Keçiörengücü maçını kazanıp zirve için yeniden iddialı konuma gelmek istiyor.</p>
      <p>
        <b>UMUTLAR SÜRÜYOR</b>
      </p>
      <p>Ligde zirve ile 9. sıradaki takım arasında sadece 4 puan farkının bulunması Bursaspor'un zirve yarışındaki umutlarının sürmesine neden olurken, yeşil beyazlılar deplasmanda galibiyet alamayan Keçiörengücü maçını geçerek rakiplerinin puan kaybını bekleyecek. Milli arada yaptığı antrenmanlarda oldukça keyifli görüntüler veren yeşil beyazlılar, evinde oynayacağı maçla birlikte yeniden bir seri yakalamak istiyor.</p>
      <p>
        <b>EN BÜYÜK KOZ TARAFTAR</b>
      </p>
      <p>Teknik Direktör Yalçın Koşukavak da zorlu maç için oyuncularıyla özel olarak ilgilenirken, futbolcuların antrenmanlardaki performansı tecrübeli teknik adamın yüzünü güldürüyor. Her fırsatta taraftarın Bursaspor'un en büyük silahı olduğundan bahseden Yalçın Hoca, Keçiörengücü maçında da yeşil beyaz sevdalılarına güveniyor. Evinde hiç maç kaybetmeyen, oynadığı 5 maçta 4 galibiyet 1 beraberlik alan Timsah'ın bu sezon tribünleri istediği düzeyde dolmasa da rakiplerini baskı almayı bilen taraftarı, İstanbul ekibi karşısında yine en büyük kozu olacak. </p>
      <p>
        <b>ZORLU MARATON BAŞLIYOR</b>
      </p>
      <p>Milli maçların sona ermesiyle birlikte ligde ve kupada ara vermeden üst üste 8 maça çıkacak Bursaspor'un alacağı sonuçlar zirve yarışındaki pozisyonunu belirleyecek. Ligde ilkyarısının sonuna kadar Keçiörengücü'nün ardından Adanaspor deplasmanına gidecek olan yeşil beyazlılar, kupada da Büyükşehir Belediye Erzurumspor'a konuk olacak. Bu maçın ardından yeniden lige dönecek Timsah, sonrasında Giresunspor'u ağırlayacak ve 15. haftada İzmir'de Altınordu'ya konuk olacak. Sonrasında kupada Büyükşehir Belediye Erzurumspor'la evinde rövanş maçına çıkacak olan yeşil beyazlılar, ardından sırasıyla deplasmanda Menemenspor ve sahasında Hatayspor maçlarıyla ilkyarıyı tamamlayacak.</p>
    </article>
  </body>
</html>