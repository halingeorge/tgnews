<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/aep-peste-5000-de-cereri-pentru-votul-prin-corespondenta-din-primul-tur-al-alegerilor-prezidentiale-au-fost-anulate-18592272"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T14:57:23+00:00"/>
    <meta property="og:title" content="AEP: Peste 5000 de cereri pentru votul prin corespondenţă din primul tur al alegerilor prezidenţiale au fost anulate"/>
    <meta property="og:description" content="Autoritatea Electorală Permanentă a anunţat, într-un răspuns pentru MEDIAFAX, că peste 5.000 de cereri depuse pentru votul prin corespondenţă în primul tur al alegerilor prezidenţiale au fost anulate. Printre motive se află lipsa unui act de identitate valabil şi confirmarea adresei de e-mail."/>
  </head>
  <body>
    <article>
      <h1>AEP: Peste 5000 de cereri pentru votul prin corespondenţă din primul tur al alegerilor prezidenţiale au fost anulate</h1>
      <address>
        <time datetime="2019-11-18T14:57:23+00:00">18 Nov 2019, 14:57</time>
      </address>
      <p>Autoritatea Electorală Permanentă a anunţat, într-un răspuns pentru MEDIAFAX, că peste 5.000 de cereri depuse pentru votul prin corespondenţă în primul tur al alegerilor prezidenţiale au fost anulate. Printre motive se află lipsa unui act de identitate valabil şi confirmarea adresei de e-mail.</p>
      <p>„Până la încheierea perioadei de înscriere (15 septembrie 2019), au fost înregistrate 41.003 cereri depuse, dintre care 35.917 cereri au fost aprobate, îndeplinind toate condiţiile legale”, transmite AEP, într-un răspuns la o solicitare a agenţiei MEDIAFAX.</p>
      <p>Instituţia precizează că 5.086 de cereri depuse au fost anulate din următoarele motive:</p>
      <p>„-2.060 de cereri nu au îndeplinit toate condiţiile necesare pentru aprobare, din următoarele motive: lipsa actului de identitate valabil, eliberat de statul român; actul de identitate expirat; lipsa documentului de şedere; documentul de şedere neconform Ordinului MAE nr. 1627 din 26 august 2019 privind documentele care atestă reşedinţa în străinătate a cetăţenilor români în vederea exercitării dreptului de vot prin corespondenţă la alegerile pentru preşedintele României din anul 2019 şi pentru exercitarea dreptului de vot la alegerile pentru Senat şi Camera Deputaţilor din anul 2020.</p>
      <p>-pentru 2.071 de cereri nu s-a confirmat faptul că adresa de e-mail este validă, conform prevederilor Legii 288/2015. Confirmarea adresei de e-mail s-a realizat prin accesarea link-ului primit la adresa completată de către alegător. Subliniem importanţa completării de către alegători a unei adrese de e-mail valide, deoarece mesajul privind înregistrarea plicului exterior la biroul electoral competent se transmiye pe această cale.</p>
      <p>- 173 de cereri au fost anulate de către persoanele care le-au depus.</p>
      <p>-în 782 de cazuri au fost înregistrate cereri multiple depuse de acelaşi alegător. În acest caz, a rămas valabilă ultima cerere depusă”, se mai arată în răspunsul transmis de AEP către MEDIAFAX.</p>
      <p>În documentul semnat de preşedintele AEP, Mituleţu Buică, se fac următoarele precizări:</p>
      <p>„Potrivit art 4 (1) şi (5) din Legea nr. 288/2015 din 19 noiembrie 2015 privind votul prin corespondenţă, precum şi modificarea şi completarea Legii nr. 208/2015 privind alegerea Senatului şi a Camerei Deputaţilor, precum şi pentru organizarea şi funcţionarea Autorităţii Elextorale Permanente, cu modificările şi completările ulterioare, alegătorul cu domiciliul sau reşedinţa în străinătate care a dorit să-şi exercite dreptul la vot prin corespondenţă la alegerile pentru preşedintele României din anul 2019 a trebuit să se înregistreze ca alegător prin corespondenţă.</p>
      <p>Înregistrarea s-a realizat prin înscrierea într-un formular online, aflat pe site-ul <a href="http://www.votstrainatate.ro/">www.votstrainatate.ro</a>, gestionat de AEP, a numelui, prenumelui, codului numeric personal, a adresei de domiciliu sau reşedinţă şi a adresei de e-mail, precum şi a opţiunii de transmitere în ţară sau la reprezentanţa diplomatică a votului exprimat prin corespondenţă, la care alegătorul a anexat copia scanată sau fotografia actului de identitate şi a documentului care dovedeşte dreptul de şedere, eliberat de autorităţile străine. Actele de identitate cu care s-a înscris alegătorul au fost valabile, conform legii”, se mai arată în răspunsul formulat de AEP la solicitarea MEDIAFAX.</p>
      <p>Primul tur al alegerilor prezidenţiale a avut loc pe 10 noiembrie în ţară şi între 8 şi 10 noiembrie în străinătate. Pentru al doilea tur s-au calificat Klaus Iohannis şi Viorica Dăncilă.</p>
      <p>Al doilea tur al prezidenţialelor are loc pe 24 noiembrie în ţară şi între 22 şi 24 noiembrie în străinătate.</p>
    </article>
  </body>
</html>