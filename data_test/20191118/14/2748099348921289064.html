<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sport/preduprezhdavat-zaplahi-i-manipulatsii-rodniia-voleibol-160838/"/>
    <meta property="og:site_name" content="trafficnews"/>
    <meta property="article:published_time" content="2019-11-18T14:30:00+00:00"/>
    <meta property="og:title" content="Предупреждават за заплахи и манипулации в родния волейбол"/>
    <meta property="og:description" content="Инициативният комитет за промени и смяна на президента Данчо Лазаров излезе с открито писмо"/>
  </head>
  <body>
    <article>
      <h1>Предупреждават за заплахи и манипулации в родния волейбол</h1>
      <h2>Инициативният комитет за промени и смяна на президента Данчо Лазаров излезе с открито писмо</h2>
      <address><time datetime="2019-11-18T14:30:00+00:00">18 Nov 2019, 14:30</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Инициативният комитет за промени в българския волейбол, който преди броени дни призова за Общо събрание и смяна на президента Данчо Лазаров, излезе с открито писмо. В него хората, пожелали промените алармират, че е имало заплаха и предупреждения от страна на шефовете на федерацията към малките клубове. Припомняме, че в комитета са и пловдивските Марица и Виктория Волей. Ето какво се казва в писмото:</p>
      <p>Уважаеми колеги и приятели,</p>
      <p>Буквално часове след като официално и открито застанахме да изразим намерението си за свикване на извънредно Общо събрание на БФВ, някои дами и господа от статуквото, в типичния за този стил работа, започнаха със заплахите, манипулациите и внушенията.</p>
      <p>В тази връзка, всякакви „сигурни информации“, че т.нар. Инициативен комитет е разпределил местата в Управителния съвет за „свои хора“, има готовност да „назначи“ треньори за всички национални гарнитури, ще „заличава“ клубовете, които не ни подкрепят, както и цялостна подмяна на администрацията на БФВ – не отговарят на истината.</p>
      <p>Напротив. Това е неговият стил на работа.</p>
      <p>Именно една от идеите за искане промяна в управлението на БФВ е всеки клуб да изразява свободно и без притеснение своята позиция каквато и да било тя, без да рискува да се сблъска с реваншизъм. Да има прозрачност при вземането на решения по демократичен начин, да не бъде третиран само като „глас“ за общо събрание. БФВ сме всички клубове и именно клубовете сме тези, които ще вземаме решенията заедно, а не по познатия тоталитарен модел.</p>
      <p>До броени дни ще представим цялостната ни платформа за развитие на българския волейбол, която ще бъде надграждана, коментирана и допълвана с помощта на всеки един от Вас и Вашите идеи.</p>
      <p>Не се поддавайте на манипулации, заплахи и внушения. Бъдете смели и не се страхувайте да изразите позицията си. Ние вярваме в принципността, вярваме в Законите и Правилата и всеки един подобен опит за манипулации, ще бъде веднага атакуван от нас по съответния ред.</p>
      <p>Ние не обещаваме нереални неща, не обещаваме милиони левове да потекат към всеки клуб. Ние сме част от всички клубове в България и вярваме, че решенията за развитието на волейбола трябва и ще се вземат от всички клубове- членове на БФВ, а не да се спускат от един човек. Така е нормално, морално и законно.</p>
      <p>Нека да защитим любимия си спорт от реваншизма, да спасим нашия спорт от задкулисието и тоталитарния модел на управление, да бъдем една прозрачна, демократична и финансово стабилна федерация. Нека всички заедно да спрем диктатурата и потъването на българския волейбол още на 20 декември, а след това отново заедно да започнем промяната.</p>
      <p>БФВ не е Данчо Лазаров, БФВ не е еднолично търговско дружество. БФВ сме всички ние!</p>
      <p>С уважение:</p>
      <p>Инициативен комитет 18.11.2019</p>
      <related>
        <h4>Прочетете още</h4>
        <a href="https://trafficnews.bg/krimi/poreden-sluchai-nasilie-sikrets-izleze-naiave-161183/"/>
        <a href="https://trafficnews.bg/sport/zdravko-dimitrov-kolezha-zadalzhitelno-shte-imam-sreshta-161133/"/>
        <a href="https://trafficnews.bg/obshtestvo/vizhte-koi-sa-zarazenite-skumriia-i-sudzhuk-mozhe-da-ste-161184/"/>
        <a href="https://trafficnews.bg/obshtestvo/bdf-blokira-14-000-leva-dareniia-plovdivski-zatvornitsi-160979/"/>
      </related>
    </article>
  </body>
</html>