<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723464"/>
    <meta property="og:site_name" content="De Standaard"/>
    <meta property="article:published_time" content="2019-11-18T14:17:00+00:00"/>
    <meta property="og:title" content="NMBS test nieuwe donkerblauwe uniformen"/>
    <meta property="og:description" content="Het NMBS-personeel krijgt een nieuw, donkerblauw uniform. Een 30-tal medewerkers mag zich vanaf vandaag uitdossen in de nieuwe kleding, de rest van het per..."/>
  </head>
  <body>
    <article>
      <h1>NMBS test nieuwe donkerblauwe uniformen</h1>
      <address>
        <time datetime="2019-11-18T14:17:00+00:00">18 Nov 2019, 14:17</time>
      </address>
      <p>
        <b>Het NMBS-personeel krijgt een nieuw, donkerblauw uniform. Een 30-tal medewerkers mag zich vanaf vandaag uitdossen in de nieuwe kleding, de rest van het personeel volgt op 1 juni 2020.</b>
      </p>
      <p>Tot eind december zal een panel van treinbegeleiders, onderstationschefs en commercieel bedienden van NMBS het nieuwe uniform testen, ontworpen door het Belgische modelabel Xandres. Zo kunnen, voor het nieuwe uniform in eindproductie gaat, aan de verschillende stukken van het nieuwe uniform nog de laatste aanpassingen worden aangebracht.</p>
      <p>De snit wordt bijvoorbeeld geÃ«valueerd, maar ook de mate waarin de kledij bestand is tegen regen en wind, de koude en herhaaldelijke wasbeurten. Er wordt ook bekeken of er eventueel nog zakken moeten worden toegevoegd.</p>
      <p>Het nieuwe uniform bestaat uit een aantal stukken, zowel voor de zomer als de winter, en zal voortaan donkerblauw zijn. Het logo van NMBS zal op de kepie en op de borst prijken. De dames hebben de keuze uit een broek of een rok, en kunnen voortaan ook kiezen voor een jurk, allemaal in het donkerblauw. Het hemd van de treinbegeleiders wordt lichtblauw, dat van het stationspersoneel felblauw.</p>
      <p>De keuze voor het uniform werd gemaakt door een jury bestaande uit leden van verschillende afdelingen van de NMBS, door de reizigers, en door de dragers zelf.</p>
      <p>Xandres heeft ervaring met werkkleding. Het Belgische modelabel verzorgt sinds 2002 de rode uniformen voor de stewards en stewardessen van Brussels Airlines, en kleedt ook de hostesses van de KU Leuven en de receptionistes van AZ Maria Middelares in Gent.</p>
      <p>Het grijze uniform dat het treinpersoneel de voorbije tien jaar droeg, werd ontworpen door Olivier Strelli.</p>
      <figure>
        <iframe data-src="https://twitter.com/DutordoirSophie/status/1196413468724908032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>