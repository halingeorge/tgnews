<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/novi-tehnologiji-i-finteh-shcho-vazhlivo-vrahuvati-zapuskayuchi-innovaciji-50054182.html"/>
    <meta property="og:site_name" content="НВ"/>
    <meta property="article:published_time" content="2019-11-18T14:00:00+00:00"/>
    <meta property="og:title" content="Технології з розумом. Як не програти, впроваджуючи інновації в банках"/>
    <meta property="og:description" content="Поняття «інновація» дуже широке і кожен вкладає в нього свій зміст. На мій погляд, необхідно дотримуватися певного балансу між інновацією і попитом на неї"/>
  </head>
  <body>
    <article>
      <h1>Технології з розумом. Як не програти, впроваджуючи інновації в банках</h1>
      <h2>Поняття «інновація» дуже широке і кожен вкладає в нього свій зміст. На мій погляд, необхідно дотримуватися певного балансу між інновацією і попитом на неї</h2>
      <address><time datetime="2019-11-18T14:00:00+00:00">18 Nov 2019, 14:00</time> by <a rel="author">Ігор Руснак</a></address>
      <p>Банківський ринок України невеликими кроками починає проходити трансформацію: стали з’являтися нео-банки, а деякі банки починають позиціонувати себе як IT-компанії з банківською ліцензією, що кардинально змінює підходи і можливості роботи з інноваціями. Водночас необхідно розуміти, що розроблені інноваційні сервіси за такою моделлю можуть бути попереду самого банківського ринку.</p>
      <p>Наприклад, до таких сервісів можна віднести сервіс біометричної оплати покупок FacePay24, який нещодавно запустили в Україні. На мою думку, це «гра в довгу» і потрібен час для адаптації, як торгових мереж, так і самих покупців для роботи з таким видом оплати. Важливо також побачити статистику використання цього сервісу, наскільки він буде популярний серед користувачів. Хоча в разі достатнього попиту на біометричний вид оплати, банки почнуть впроваджувати цей сервіс у своїй інфраструктурі, щоб відповідати тренду.</p>
      <p>Існує кілька підходів роботи з інноваціями в банківській сфері. Розглянемо деякі з них.</p>
      <p>
        <b>1. Внутрішній підхід</b>
      </p>
      <p>Основний принцип полягає в тому, що банк власними силами створює внутрішню інфраструктуру для роботи з інноваціями. Сюди можна віднести так званий «іdea box», коли співробітники банку генерують ідеї щодо спрощення та перегляду того чи іншого процесу. Більшість таких ідей належать до категорії operational excellence.</p>
      <p>Другим шляхом є створення інноваційного підрозділу або лабораторії (іnnovation lab), в якій відбувається «пряма» робота з інноваціями: їх пошуком, відбором і тестуванням.</p>
      <p>
        <b>2. Зовнішній підхід</b>
      </p>
      <p>Якщо банк не може створити внутрішню інфраструктуру для роботи з інноваціями, але бажання попрацювати з ними є, зовнішній підхід націлений на співпрацю з інноваційними партнерами, які спеціалізуються на роботі з інноваційною екосистемою. До таких партнерів можна віднести різні акселератори, інкубатори, інноваційні ферми і платформи. Спільно з інноваційними партнерами (наприклад: 1991 Open Data Incubator, RE: ACTOR, RadarTech, Startup. Network тощо) банки можуть запускати різні програми з пошуку інноваційних рішень або відвідувати пітчинги стартапів. Вони добре знають ринок інновацій, розуміють підводні камені в роботі з ними. Зовнішній підхід для банків є менш ризиковим, тому що більшість ризиків у роботі з інноваціями бере на себе «інноваційний» партнер.</p>
      <p>
        <b>3. Прямий контакт зі споживачем</b>
      </p>
      <p>Ще одним підходом роботи з інноваціями є створення умов для розширення клієнтського досвіду на базі відділень нового формату. Одне з таких, наприклад, ми нещодавно запустили. Головна ідея — спрощення доступу до банківських послуг і максимальне спрощення сервісів, якими клієнт користується найчастіше. Що створює новий клієнтський досвід. Для банку це — інноваційний майданчик, на якому розмістили гаджети, інформаційні панелі, а також зробили зручну зону 24/7, де можна скористатися банкоматом навіть за відсутності платіжної картки. У такому відділенні клієнти можуть відкривати депозити, оформляти кредити, оплачувати рахунки, вносити кредитні платежі, купувати валюту. Для комфорту клієнтів у такому відділенні працюють Newdigital Managers, які зустрічають клієнтів, координують і за необхідності допомагають зробити операцію.</p>
      <p>Таким чином банк змінює роль банківського відділення: від транзакційної — до навчальної, забезпечуючи поступовий перехід у канали digital-взаємодії.</p>
      <p>Якщо коротко, то таке відділення — це симбіоз трьох складових: банку, кафе і середовища духу Apple Store — інноваційності, технологічності, модернізації.</p>
      <aside>Насамперед з боку банків та інших фінансових установ має бути сформований попит на інновацію</aside>
      <p>
        <b>Що необхідно для розвитку інновацій у банківській сфері</b>
      </p>
      <p>Насамперед з боку банків та інших фінансових установ має бути сформований попит на «інновацію». І ми говоримо не тільки про платіжний блок, який і так добре розвинений на ринку України. Але для більшості гравців, щоб вони почали розглядати цей альтернативний канал пошуку рішень, мають з’явитися успішні історії кооперації з fintech стартапами. На ринку поки що ще не так багато банків, які готові пробувати співпрацювати з ними.</p>
      <p>Нова стратегія розвитку фінансового сектора України від Національного Банку України містить стратегічний напрям з інноваційного розвитку, зокрема розвиток ринку fintech і цифрових технологій. На мій погляд, це сильне послання банківському ринку України та стимулювання банків до кооперації з fintech стартапами.</p>
      <p>Впровадження стандарту open banking і Директиви PSD2 допоможе fintech стартапам отримати авторизований доступ до банківських даних для надання більш «просунутих» послуг. Open banking стимулюватиме появу на ринку провайдерів і різних рішень під цей стандарт.</p>
      <p>За останні майже три роки ринок fintech в Україні демонструє позитивну динаміку до зростання завдяки жвавому до нього інтересу. За цей час було випущено кілька fintech каталогів, організовано форуми, проведено інкубаційні й акселеративні програми для fintech стартапів: Fintech Master, Open Banking Lab, POPCORP, а також спільно з RE: ACTOR конкурс проектів для digital bank тощо. За інформацією каталогу фінтех-компаній України, підготовленого Українською асоціацією фінтех та інноваційних компаній за 2019 рік, в Україні налічується приблизно 100 фінтех-компаній і щороку їхня кількість зростає.</p>
      <p>Не потрібно боятися експериментувати і залучати рішення з цього ринку. Створюйте попит і в довгостроковій перспективі ринок fintech зможе здивувати кількістю різноманітних рішень, які допоможуть розвивати ваш бізнес.</p>
    </article>
  </body>
</html>