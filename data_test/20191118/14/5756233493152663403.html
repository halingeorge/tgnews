<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622169/%DB%8C%D8%A7%D8%AF%D8%AF%D8%A7%D8%B4%D8%AA-%D8%B9%D9%84%DB%8C-%D9%85%D8%B7%D9%87%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%88-%D8%A7%D9%82%D8%AF%D8%A7%D9%85-%D8%AC%D9%88%D8%A7%D9%86%D9%85%D8%B1%D8%AF%D8%A7%D9%86%D9%87-%D9%85%D9%82%D8%A7%D9%85-%D8%B1%D9%87%D8%A8%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T14:22:00+00:00"/>
    <meta property="og:title" content="یادداشت علی مطهری درباره اصلاح قیمت بنزین و «اقدام جوانمردانه مقام رهبری»"/>
    <meta property="og:description" content="نماینده مردم تهران در مجلس شورای اسلامی اقدام رهبر انقلاب در حمایت از تصمیم سران قوا در مورد افزایش قیمت بنزین را جوانمردانه توصیف کرد و گفت که ایشان با حمایت تمام قد از این تصمیم به بگومگوها و آشوب‌ها پایان دادند."/>
  </head>
  <body>
    <article>
      <h1>یادداشت علی مطهری درباره اصلاح قیمت بنزین و «اقدام جوانمردانه مقام رهبری»</h1>
      <address>
        <time datetime="2019-11-18T14:22:00+00:00">18 Nov 2019, 14:22</time>
      </address>
      <p>
        <i>نماینده مردم تهران در مجلس شورای اسلامی اقدام رهبر انقلاب در حمایت از تصمیم سران قوا در مورد افزایش قیمت بنزین را جوانمردانه توصیف کرد و گفت که ایشان با حمایت تمام قد از این تصمیم به بگومگوها و آشوب‌ها پایان دادند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی مطهری در یادداشتی با عنوان «اقدام جوانمردانه مقام رهبری» نوشت: «حمایت رهبر انقلاب از تصمیم سران قوا درباره افزایش قیمت بنزین و پذیرش مسوولیت آن یک اقدام جوانمردانه و شجاعانه بود. اگر ایشان دوپهلو سخن می‌گفتند، موجب سردرگمی و ادامه آشوب‌ها می شد. در مثال مناقشه نیست، اما می‌توان این اقدام رهبر انقلاب را شبیه اقدام امام خمینی(ره) در پذیرش مسوولیت قبول قطعنامه ۵۹۸ سازمان ملل متحد دانست؛ در آنجا هم افرادی می‌خواستند مسوولیت قبول قطعنامه را به گردن یکدیگر بیندازند و دیگری را مقصر جلوه دهند. امام(ره) جوانمردانه مسوولیت آن را پذیرفت و به بگو مگوها پایان داد. امروز نیز رهبر انقلاب گرچه ممکن است به نحوه اجرای این تصمیم انتقاد داشته‌اند، اما به حمایت تمام قد از آن پرداختند و به بگومگوها و آشوب‌ها پایان دادند.</p>
      <p>گرچه در این ماجرا جایگاه مجلس که باید تصمیم‌گیر اصلی در این موضوع می‌بود تنزل پیدا کرد و شورای عالی هماهنگی اقتصادی سران قوا برای تصمیم‌گیری درباره این گونه مسائل کلان تشکیل نشده است، ولی باید قبول کنیم که مجلس نیز در تصمیم‌گیری برای حل این مشکل تعلل کرد و هیچ پیشنهادی در آن رای نیاورد و خلاصه تکلیف این مساله را روشن نکرد و ناچار این تصمیم در خارج از مجلس گرفته شد.»</p>
    </article>
  </body>
</html>