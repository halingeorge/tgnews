<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/spravu-maydanu-bude-zakrito-20-listopada-novini-ukrajini-50054191.html"/>
    <meta property="og:site_name" content="НВ"/>
    <meta property="article:published_time" content="2019-11-18T14:36:00+00:00"/>
    <meta property="og:title" content="(Не)розслідування злочинів. Що станеться зі справами Майдану"/>
    <meta property="og:description" content="Слідство у «справах Майдану» може зупинитися 20 листопада. Верховна Рада не проголосувала за поправки до закону про ДБР, які дали б змогу продовжити розслідування."/>
  </head>
  <body>
    <article>
      <h1>(Не)розслідування злочинів. Що станеться зі справами Майдану</h1>
      <h2>Слідство у «справах Майдану» може зупинитися 20 листопада. Верховна Рада не проголосувала за поправки до закону про ДБР, які дали б змогу продовжити розслідування.</h2>
      <address>
        <time datetime="2019-11-18T14:36:00+00:00">18 Nov 2019, 14:36</time>
      </address>
      <p>Про це повідомила адвокатка Євгенія Закревська.</p>
      <p>Саме від цієї дати Генеральна прокуратура України остаточно втрачає слідчі функції, після чого «справи Майдану» буде передано до Державного бюро розслідувань. Повернутися до цього питання ВР зможе тільки 3 грудня. Тому адвокатська дорадча група, яка об'єднує адвокатів сімей Небесної сотні, вимагає скликати позачергову сесію Верховної Ради України, щоб слідство у справах Майдану не зупинилося.</p>
      <p>З такою вимогою вони звернулися до президента Володимира Зеленського. Вони просять не передавати провадження у справах Майдану до ДБР, поки не буде створене управління у справах Майдану в ДБР і поки туди не переведуть слідчих ГПУ, наголосила Євгенія Закревська.</p>
      <p>«Така ситуація ще створює іншу загрозу, що справи все ж таки передадуть у ДБР, причому оскільки там не буде слідчих, які можуть продовжити розслідування, їх безпосередньо передадуть на орган. А враховуючи вплив Портнова на цей орган, це абсолютно недопустима ситуація. До прийняття цього закону не можна передавати справи у ДБР», — зауважила Закревська.</p>
      <h3>Ситуація у ГПУ</h3>
      <p>Раніше цими справами займався Сергій Горбатюк на посаді керівника управління спецрозслідувань Генеральної прокуратури. ГПУ звільнила його 23 жовтня 2019 року. Він відмовився писати заяву на проходження переатестації за встановленим керівництвом Генпрокуратури зразком, оскільки, на його думку, це не відповідає чинному законодавству.</p>
      <p>Також Горбатюк раніше заявляв, що глава Офісу президента Андрій Богдан хотів припинити розслідування злочинів під час Революції Гідності й економічні злочини Віктора Януковича та його оточення.</p>
      <p>Генеральний прокурор Руслан Рябошапка вважає, що справи Майдану досі до кінця не розслідувані через неефективність слідчих. Очільник ГПУ запевнив, що ці справи не будуть «поховані». Про це він сказав у інтерв'ю Kyiv Post. Також він заявив, що слідчим було вигідно вести розслідування довше. На зарплати прокурорів витратили 170 мільйонів гривень.</p>
      <h3>Родичі проти закриття справ</h3>
      <p>Нещодавно біля будівлі Офісу президента України відбулася акція родичів загиблих героїв Небесної сотні та постраждалих учасників Революції гідності. Активісти та родичі загиблих героїв Небесної сотні прийшли нагадати Володимиру Зеленському про необхідність розслідування майданівських справ і не допустити його зупинки.</p>
      <p>У руках люди тримали світлини загиблих під час Революції гідності. Тамара Швець, дружина героя Небесної Сотні Віктора Швеця, розповіла, як була присутня на судовому засіданні, де колишнього очільника СБУ Києва та області Олександра Щеголєва, підозрюваного у штурмі Майдану, відпустили під особисте зобов’язання.</p>
      <p>Він уникнув покарання і поїхав за кордон нібито на лікування. Жінка говорить, що прийшла на акцію не лише заради цієї справи.</p>
      <p>«Він не один такий, їх дуже багато. Тих, хто керували підрозділами військових, міліції, поліції й інших підрозділів Служби безпеки України, і вони не хочуть відповідати за своїх підлеглих і за команди, які вони віддавала», — наголосила Швець.</p>
      <p>Глава Державного бюро розслідувань Роман Труба раніше заявив, що розслідування справ Майдану тимчасово зупиняться, бо у відомстві не вистачає слідчих. На дослідження п’яти тисяч томів справ треба час. Це зупинить розслідування на невизначений термін.</p>
      <h3>Гальмуватиме провадження</h3>
      <p>Справа Майдану не є пріоритетом ні для керівництва ГПУ, ні для ДБР. Наразі існує велика ймовірність, що Держбюро гальмуватиме це провадження, оскільки очільника відомства пов’язують з колишнім заступником Адміністрації президента Януковича Андрієм Портновим.</p>
      <p>Він та його колеги, зокрема Олена Лукаш, якраз і є фігурантами цих справ. Таку думку в коментарі Радіо НВ висловив адвокат Небесної сотні та голова Ради громадського контролю НАБУ Роман Маселко. За його словами, справа Майдану — надзвичайно об'ємна та складна. Тому навіть за умов нормального розслідування процес триватиме ще кілька років.</p>
      <p>«У нас є підозри, що „справу Майдану“ будуть намагатися розвалити. Вважаємо, що тут є бажання їх заблокувати, щоб не всі справи отримали своє продовження. Тут, на жаль, є великий вплив недругів Майдану і фігурантів цих справ. Те, до чого нас готує Труба, — це мінімум півроку. У подальшому — це п’ять чи більше років», — зазначив Маселко.</p>
      <p>Усі злочини, скоєні під час Революції Гідності, умовно об'єднані в одну велику «справу Майдану». Вона нараховує 89 кримінальних проваджень. У них, зокрема, розслідують вбивство 91 людини — 78 мітингувальників та 13 силовиків.</p>
    </article>
  </body>
</html>