<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158773_1.html"/>
    <meta property="og:site_name" content="Novsport"/>
    <meta property="article:published_time" content="2019-11-18T14:48:00+00:00"/>
    <meta property="og:title" content="Новият треньор на Пирин: Бербатов е излязъл от този отбор"/>
    <meta property="og:description" content="&quot;Възможността беше прекалено добра, за да я отхвърля&quot;"/>
  </head>
  <body>
    <article>
      <h1>Новият треньор на Пирин: Бербатов е излязъл от този отбор</h1>
      <address><time datetime="2019-11-18T14:48:00+00:00">18 Nov 2019, 14:48</time> by <a rel="author">Пламен Димитров</a></address>
      <p>Новият треньор на Пирин (Благоевград) Уорън Фийни заяви, че ще прецени качествата на футболистите от отбора в последните два мача от есенния полусезон.</p>
      <p> <br/>38-годишният северноирландски спец, който подписа договор за следващите 18 месеца, от днес поема "орлетата", а дебютът му ще бъде срещу лидера във Втора лига Септември.<br/> <br/>"Имаме доста голям състав и е важно всеки един от играчите да разбере моите изисквания и очаквания още от първата тренировка. Вече се срещнах със собствениците и те ми гласуваха доверие. Вълнувам се от това ново предизвикателство. Възможността да се върна в професионалния футбол беше прекалено добра, за да я отхвърля", коментира Фийни за "Белфаст Телеграф".<br/> <br/>"Пирин има доста добра юношеска школа, от която е излязъл футболист като Димитър Бербатов, но аз ще преценя качествата на играчите от състава в следващите два мача. Ако се наложи да правим промени през януари, ще го направим", каза той.<br/> <br/>Важно е да спечелим оставащите ни два мача, а след това ще се завърна в Северна Ирландия по време на паузата до началото на зимната подготовка. Това време ще бъде много важно, за да оформя щаба ми от помощници, както и да направя план за бъдещето и да реша дали да вземем играчи от Великобритания", допълни специалистът.<br/> <br/>Фийни се радва, че е получил възможност да работи зад граница.<br/> <br/>"Едно от нещата, за които съжалявам като футболист, е, че не играх в Европа. Имах оферта от Малта в края на кариерата ми, но нещата се провалиха в последния момент. Знам, че ще бъде много различно от всичко, с което съм свикнал, но културата и техническата природа на европейския футбол винаги са ми харесвали", каза Фийни за Би Би Си.<br/> <br/>"Много съм развълнуван от проекта. От клуба са доволни от това, което са видели и чули за мен. Не се притеснявам от предизвикателството. Получавам шанс да водя един от отборите, които са много уважавани в България. Езикът очевидно е пречка, но повечето от момчетата говорят английски, така че не очаквам съществени проблеми в комуникацията. Нямам търпение да започнем. Не знам какво ще се получи, но във футбола трябва да се сграбчи всяка възможност, когато се появи", каза още той.</p>
    </article>
  </body>
</html>