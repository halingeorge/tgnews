<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/avviste-anke-mot-tooji/71833245"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T14:58:38+00:00"/>
    <meta property="og:title" content="Avviste anke mot Tooji"/>
    <meta property="og:description" content="Beslutningen om å frifinne artisten ble anket til Norges Høyesterett. Nå er anken forkastet."/>
  </head>
  <body>
    <article>
      <h1>Avviste anke mot Tooji</h1>
      <h2>Beslutningen om å frifinne artisten ble anket til Norges Høyesterett. Nå er anken forkastet.</h2>
      <address><time datetime="2019-11-18T14:58:38+00:00">18 Nov 2019, 14:58</time> by <a rel="author">Johannes Fjeld</a></address>
      <p>
        <b>Høyesterett har avvist den siste anken mot produsent Helene Eggen og artist Touraj «Tooji» </b>
        <b>Keshtkar</b>
        <b> i saken om kortfilmen «De reisende». Touraj og Eggen er tidligere blitt frifunnet i Oslo tingrett.</b>
      </p>
      <p>I kjennelsen fra Høyesterett framkommer det at ankeutvalget enstemmig har funnet det klart at anken ikke kan føre fram. Anken er dermed forkastet for godt, og tingrettens frifinnelse er rettskraftig.</p>
      <p>Keshtkar og Eggen tilkjennes 7500 kroner i sakskostnader.</p>
      <p>
        <b>Det var i mars i år at artisten og produsenten <a href="https://www.dagbladet.no/kultur/tooji-saksokes-for-nakenfilm-press/70862517">ble saksøkt</a> for innholdet i kortfilmen.</b>
      </p>
      <h3>Ønsket scener fjernet</h3>
      <p>Advokat Carl Bore skrev i sitt sluttinnlegg at saksøker, som på dette tidspunktet var 23 år gammel, opplevde å ha blitt presset til å kle av seg foran kamera under innspillingen av kortfilmen.</p>
      <p>
        <b>Kvinnen bestred at det var gitt samtykke til å vise disse scenene, og ønsket dem fjernet fra filmen.</b>
      </p>
      <p>Advokat Ole Tokvam representerte Tooji og Eggen og fortalte Dagbladet i mars at de saksøkte ikke kjente seg igjen i beskrivelsene hovedrolleinnehaverne har gitt av filmopptakene.</p>
      <p>- Saksøker var godt kjent med manus, og våre klienter opplevde sammen med resten av filmcrewet en god stemning i forbindelse med filmopptakene, skrev han i en mail til Dagbladet.</p>
      <p><a href="https://www.dagbladet.no/kultur/tooji-frifunnet/70946949">Tooji ble frikjent</a> i april. I kjennelsen fra Oslo tingrett framkom det at retten konkluderte med at det ikke fantes tvil om «at formålet med filminnspillingen var å lage en kortfilm som skulle vises offentlig».</p>
      <p>
        <b>Retten mente at kvinnen ved å påta seg rollen og delta på filminnspilling hadde «samtykket til offentliggjøring av filmen».</b>
      </p>
      <h3>Anket</h3>
      <p>Det heter i dommen fra Oslo tingrett at kvinnen må betale saksomkostninger på rundt 450 000 kroner til Keshtkar og Eggen. I tillegg tilkjennes saksøkte nå 41 250 kroner for advokatutgifter knyttet til anken.</p>
      <p>Saksøker anket dommen, og saken ble vurdert i Borgarting lagmannsrett. De fant det klart at anken ikke ville føre fram. <a href="https://www.dagbladet.no/kultur/avviser-anken-mot-tooji/71621357">Anken ble nektet fremmet</a>.</p>
      <p>- Jeg og Helene er veldig glad for at det er ferdig, og vi nå endelig kan lansere filmen. Det var ikke særlig moro å bli svertet i media denne våren, men jeg valgte å la være å respondere og heller la bevisene samt rettssystemet snakke for meg, skrev Tooji i en e-post til Dagbladet i september</p>
      <p>
        <b>Saksøkers advokat Carl Bore var imidlertid ikke enig i at saken var over. Saken ble anket til Høyesteretts ankeutvalg, hvor den nå er blitt forkastet.</b>
      </p>
    </article>
  </body>
</html>