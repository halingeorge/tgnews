<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35219-i-ispanijos-seutos-anklava-prasiverze-autofurgonas-su-50-migrantu"/>
    <meta property="og:site_name" content="budas.lt"/>
    <meta property="article:published_time" content="2019-11-18T14:08:13+00:00"/>
    <meta property="og:title" content="Į Ispanijos Seutos anklavą prasiveržė autofurgonas su 50 migrantų"/>
    <meta property="og:description" content="Autofurgonas su 50 migrantų važiuodamas dideliu greičiu pirmadienį prasiveržė per užkardą tarp Maroko ir Ispanijos anklavo Šiaurės Afrikoje Seutos, pranešė vietos policija."/>
  </head>
  <body>
    <article>
      <h1>Į Ispanijos Seutos anklavą prasiveržė autofurgonas su 50 migrantų</h1>
      <address>
        <time datetime="2019-11-18T14:08:13+00:00">18 Nov 2019, 14:08</time>
      </address>
      <figure>
        <img src="http://budas.lt/images/lapkritis/seutos.jpg"/>
      </figure>
      <p>Autofurgonas su 50 migrantų važiuodamas dideliu greičiu pirmadienį prasiveržė per užkardą tarp Maroko ir Ispanijos anklavo Šiaurės Afrikoje Seutos, pranešė vietos policija.</p>
      <p>Baltas automobilis prie sienos lėkė „visu greičiu“ ir „rėžėsi“ į užkardos vartus, sakė Seutos policijos atstovas naujienų agentūrai AFP.</p>
      <p>Autofurgone buvo 50 migrantų iš Užsachario Afrikos, įskaitant moteris ir vaikus.</p>
      <p>Pareigūnai sulaikė Prancūzijoje registruotos transporto priemonės vairuotoją.</p>
      <p>Vietos televizijos „Faro de Ceuta“ parodytame vaizdo įraše matyti, kaip policijos lydimi migrantai eina į Raudonojo Kryžiaus medikų postą, kad jiems būtų suteikta medicininė pagalba. Reportaže matyti nuo smūgio smarkiai apsilamdžiusi autofurgono priekinė dalis.</p>
      <p>Seuta ir Melilja – dar viena Ispanijos valda Maroko šiaurės rytuose – yra vienintelės Europos Sąjungos teritorijos, turinčios sausumos sieną su Afrikos šalimis. Jos kaip magnetas traukia migrantus, dažnai bandančius prasiveržti pro pasienio užtvaras arba bandančius apiplaukti sieną.</p>
      <p>Nuo metų pradžios į šiuos du miestus sausuma pateko 5 216 migrantų – 12,4 proc. mažiau nei prieš metus, rodo naujausi Vidaus reikalų ministerijos duomenys.</p>
      <p>Iš jų 1 163 atvyko į Seutą.</p>
      <p>Ispanijos teritorijoje atsidūrę migrantai paprastai yra perkeliami į migrantų priėmimo centus, kur gali prašyti prieglobsčio.</p>
      <p>Šiemet į Ispaniją iš viso sausumos ir vandens keliais atvyko 27 584 migrantai – 50,7 proc. mažiau nei 2018-aisiais, kai Ispanija pagal atvykstančių migrantų skaičių pirmą kartą aplenkė Italiją. Šiemet daugiausiai migrantų į Europą atvyksta per Graikiją.</p>
      <p>Redaktorius: Raimondas Čiuplys</p>
      <footer>Madridas, lapkričio 18 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>