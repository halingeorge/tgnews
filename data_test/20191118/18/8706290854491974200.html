<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685135/mitsotakis-se-perifereiarches-gia-prosfygiko-den-ginetai-na-zitao"/>
    <meta property="og:site_name" content="enikos.gr"/>
    <meta property="article:published_time" content="2019-11-18T18:37:00+00:00"/>
    <meta property="og:title" content="Μητσοτάκης σε Περιφερειάρχες για προσφυγικό: Δεν γίνεται να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας"/>
    <meta property="og:description" content="Τεχνική βοήθεια και θεσμικές παρεμβάσεις που θα “λύσουν” τα χέρια των Περιφερειαρχών..."/>
  </head>
  <body>
    <article>
      <h1>Μητσοτάκης σε Περιφερειάρχες για προσφυγικό: Δεν γίνεται να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας</h1>
      <address>
        <time datetime="2019-11-18T18:37:00+00:00">18 Nov 2019, 18:37</time>
      </address>
      <p>Τεχνική βοήθεια και θεσμικές παρεμβάσεις που θα “λύσουν” τα χέρια των <a href="http://www.enikos.gr/society/685041/ti-dimiourgia-kentron-kleistou-typou-sto-aigaio-schediazei-i-kyve">Περιφερειαρχών</a>, ώστε να μπορούν να δράσουν γρήγορα, προανήγγειλε ο <a href="http://www.enikos.gr/politics/685072/synantisi-mitsotaki-me-tous-perifereiarches-i-atzenta-ton-syzitis">Κυριάκος Μητσοτάκης</a>, στέλνοντας παράλληλα σαφές μήνυμα ότι θα πρέπει να εντείνουν τις προσπάθειές τους, “διότι η ανάπτυξη για όλους, η ανάπτυξη σε όλη την Ελλάδα, είναι το κοινό μας στοίχημα. Και είναι ένα στοίχημα το οποίο είμαι σίγουρος ότι θα κερδίσουμε”.</p>
      <p>Επιπρόσθετα, ο κ. Μητσοτάκης κάλεσε τους Περιφερειάρχες να δείξουν αλληλεγγύη προς τα νησιά σχετικά με το προσφυγικό ζήτημα.</p>
      <p>Αναλυτικά, στη συνάντηση που είχε σήμερα ο Πρωθυπουργός με τους 13 Περιφερειάρχες στο Μέγαρο Μαξίμου, βρέθηκαν στο επίκεντρο τα ζητήματα της μεγαλύτερης απορρόφησης και της ταχύτερης αξιοποίησης των κονδυλίων του ΕΣΠΑ, της ενίσχυσης των αρμοδιοτήτων των Περιφερειών και το μεταναστευτικό/προσφυγικό ζήτημα.</p>
      <p>Σύμφωνα με κυβερνητικές πηγές, ο κ. Μητσοτάκης παρέθεσε τη στρατηγική της κυβέρνησης και σημείωσε ότι εφεξής θα υπάρχει σύνδεση των κονδυλίων με τη διαχειριστική επάρκεια, δηλαδή, οι Περιφέρειες που μετουσιώνουν εγκαίρως τις χρηματοδοτήσεις σε σωστά έργα θα βλέπουν αύξηση των αρμοδιοτήτων τους και αν εκτελούν επιτυχώς τα αυξημένα καθήκοντά τους θα επιβραβεύονται με διεύρυνση των πιστώσεων που τους αναλογούν.</p>
      <p>Επισημάνθηκε, επίσης, η ανάγκη ενός νέου θεσμικού πλαισίου που θα ενισχύει τις αρμοδιότητες των Περιφερειών και θα ξεκαθαρίζει το πλαίσιο λειτουργίας μεταξύ κεντρικής διοίκησης, αποκεντρωμένης διοίκησης, Περιφέρειας και Δήμου.</p>
      <figure>
        <img src="http://media.enikos.gr/data/photos/685135_5dc1f3cf09-bdf1ad3a998f6c73.jpeg"/>
      </figure>
      <p>Σχετικά με το μεταναστευτικό/προσφυγικό ζήτημα, ο Πρωθυπουργός τόνισε ότι “η σημερινή κυβέρνηση ακολουθεί άλλη πολιτική. Αλλάξαμε το νόμο για το άσυλο και τον κάναμε πιο αυστηρό. Ακολουθούμε διαφορετική πολιτική στο ζήτημα της φύλαξης των συνόρων. Προχωράμε στη δημιουργία κλειστών προαναχωρησιακών κέντρων ώστε να ελέγχουμε ποιος μπαίνει και ποιος βγαίνει". Όπως υπογράμμισε, “δεν μεγεθύνουμε το πρόβλημα αλλά δεν το υποτιμούμε κιόλας” και κάλεσε τους Περιφερειάρχες να δείξουν αλληλεγγύη προς τα νησιά. “Δεν γίνεται να δίνω μάχη και να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας”, ανέφερε χαρακτηριστικά.</p>
      <p>Από την πλευρά του, ο υπουργός Προστασίας του Πολίτη, Μιχάλης Χρυσοχοΐδης είπε, μεταξύ άλλων, ότι “ποσοτικά, δεν είναι μεγάλο το ζήτημα. Κυρίως πρέπει να διασφαλίσουμε ότι οι Έλληνες είναι και αισθάνονται ασφαλείς”. Ο κ. Χρυσοχοΐδης σημείωσε πως προσλαμβάνονται 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και για τη φύλαξη των κέντρων.</p>
      <p>Στο νέο μεταρρυθμιστικό πλαίσιο που θα κατατεθεί στο πρώτο εξάμηνο του 2020, για τη διεύρυνση των αρμοδιοτήτων της Τοπικής Αυτοδιοίκησης ύστερα από εκτενή διάλογο, αναφέρθηκε ο υπουργός Εσωτερικών, Τάκης Θεοδωρικάκος.</p>
      <p>Ο υφυπουργός Εθνικής Άμυνας, Αλκιβιάδης Στεφανής, εστίασε στην ανάγκη υλοποίησης των στόχων που έχουν τεθεί για τις μετακινήσεις και αναφέρθηκε στις προετοιμασίες που γίνονται.</p>
      <p>Όπως υπογραμμίζουν οι ίδιες κυβερνητικές πηγές, στη διάρκεια της συζήτησης αναπτύχθηκε γόνιμη συζήτηση για τον καλύτερο συντονισμό μεταξύ κεντρικής διοίκησης και Περιφερειών, κατατέθηκαν προτάσεις για την ταχύτερη απορροφητικότητα των κονδυλίων του ΕΣΠΑ, ενώ για το μεταναστευτικό/προσφυγικό υπήρχε κλίμα συνεργασίας και τονίστηκε η ανάγκη διαρκούς επαφής και ενημέρωσης.</p>
      <figure>
        <img src="http://media.enikos.gr/data/photos/685135_b37585df3f-aec9045823239cd7.jpeg"/>
      </figure>
      <p>
        <b>Το μήνυμα Μητσοτάκη στους Περιφερειάρχες</b>
      </p>
      <p>Στην εισαγωγή του, ο Πρωθυπουργός συνεχάρη τον Απόστολο Τζιτζικώστα για την εκλογή του ως επόμενος Πρόεδρος της Ένωσης Περιφερειών και του ευχήθηκε καλή δύναμη. Υπογράμμισε, δε, την αναγκαιότητα "να κάνουμε πράξη αυτό για το οποίο έχουμε δεσμευτεί. Να έχουμε μία τακτική και συχνή συνεργασία. Εξάλλου, το γεγονός ότι συνεδριάζουμε -και θα συνεδριάζουμε- ανελλιπώς κάθε δύο μήνες αποδεικνύει ότι είναι βούλησή μας αυτήν την τακτική συνεργασία να την κάνουμε πράξη. Εξάλλου, αν θυμάμαι καλά, ήταν μία ιδέα την οποία είχαμε συζητήσει από κοινού και προεκλογικά”.</p>
      <p>Ο κ. Μητσοτάκης στάθηκε ιδιαίτερα στο ζήτημα της γρήγορης υλοποίησης των έργων των Περιφερειακών Επιχειρησιακών Προγραμμάτων. “Γνωρίζετε καλά ότι για την περίοδο 2021-2027 θα αποδοθούν στις Περιφέρειες πρόσθετοι πόροι αλλά και πρόσθετες αρμοδιότητες. Όμως, στο εξής, κονδύλια και διαχειριστική επάρκεια πια θα συνδέονται: Όσο τα πρώτα θα μετατρέπονται εγκαίρως σε σωστά έργα, τόσο θα αυξάνονται και οι αρμοδιότητες. Και όσο οι τελευταίες φέρνουν αποτέλεσμα, τόσο θα διευρύνονται και οι πιστώσεις. Είναι κάτι που το απαιτεί η χρηστή διοίκηση, αλλά και η ευθύνη της λογοδοσίας. Είναι κάτι που υποσχεθήκαμε στον πολίτη και κάτι το οποίο θα βοηθήσει συνολικά την ανάπτυξη σε ολόκληρη την χώρα”, τόνισε ο Πρωθυπουργός. Όπως είπε, “ο σχεδιασμός έχει ήδη ξεκινήσει. Τον Ιανουάριο θα πρέπει να παρουσιάσουμε στις Βρυξέλλες το νέο Σύμφωνο Εταιρικής Σχέσης και τον προσεχή Ιούνιο τα σχέδια των νέων Επιχειρησιακών Προγραμμάτων. Όμως, μέχρι σήμερα -ένα μήνα μετά και την παρέλευση της παράτασης που δόθηκε- μόλις τέσσερις Περιφέρειες έχουν καταθέσει τις προτεραιότητές τους. Αυτό σημαίνει περισσότερη δουλειά για όλους μας”.</p>
      <p>Συνεχίζοντας, ο κ. Μητσοτάκης εστίασε στην επιτυχή εφαρμογή του τρέχοντος ΕΣΠΑ για να διευκρινίσει: “Μέχρι τέλη του έτους θα πρέπει να έχει επισπευσθεί η υλοποίηση των ΠΕΠ και να έχουν πιστοποιηθεί και δηλωθεί όλες οι δαπάνες των έργων ευθύνης των Περιφερειών. Θα ακολουθήσει ο σχεδιασμός της Αναθεώρησης των Επιχειρησιακών Προγραμμάτων με οργανωμένες μεταφορές ή ανακατανομές των διαθέσιμων πόρων για να μπορέσει να κλείσει ομαλά η τρέχουσα περίοδος. Φεύγοντας από τη σημερινή σύσκεψη όλοι οι Περιφερειάρχες -και με τη συνεργασία των συναρμόδιων Υπουργείων- θα είναι οπλισμένοι με έναν συγκεκριμένο ‘οδικό χάρτη’ για να κερδίσουμε και τον χαμένο καιρό και τις χαμένες ευκαιρίες. Και όλοι οι Περιφερειάρχες θα έχουν, πια, στα χέρια τους έναν κατάλογο με προβλήματα που εντοπίστηκαν, αλλά και τους στόχους που θέτουμε ανά περιοχή”.</p>
      <p>Σε αυτό το πλαίσιο, τόνισε ο Πρωθυπουργός, “θα προσφέρουμε κάθε τεχνική βοήθεια στις Περιφέρειες, θα προχωρήσουμε σε θεσμικές παρεμβάσεις που θα λύσουν τα χέρια σας, ώστε να μπορείτε να δράσετε γρήγορα. Περιμένουμε, όμως, από όλους σας να εντείνετε τις προσπάθειές σας, διότι η ανάπτυξη για όλους, η ανάπτυξη σε όλη την Ελλάδα, είναι το κοινό μας στοίχημα. Και είναι ένα στοίχημα το οποίο είμαι σίγουρος ότι θα κερδίσουμε”.</p>
      <p>Στη σύσκεψη έλαβαν μέρος ο υπουργός Προστασίας του Πολίτη, Μιχάλης Χρυσοχοΐδης, ο υπουργός Εσωτερικών, Τάκης Θεοδωρικάκος, ο υπουργός Επικρατείας, Γιώργος Γεραπετρίτης, ο υφυπουργός Ανάπτυξης αρμόδιος για δημόσιες επενδύσεις και το ΕΣΠΑ, Γιάννης Τσακίρης, ο υφυπουργός Άμυνας, Αλκιβιάδης Στεφανής, ο υφυπουργός Εσωτερικών αρμόδιος για θέματα αυτοδιοίκησης, Θεόδωρος Λιβάνιος, ο υφυπουργός παρά τω Πρωθυπουργώ και Κυβερνητικός Εκπρόσωπος, Στέλιος Πέτσας, ο υφυπουργός παρά τω Πρωθυπουργώ αρμόδιος για το συντονισμό του κυβερνητικού έργου, Άκης Σκέρτσος, ο Γενικός Γραμματέας Δημοσίων Επενδύσεων και ΕΣΠΑ Δημήτρης Σκάλκος, ο Γενικός Γραμματέας της Προεδρίας της Κυβέρνησης για Συντονισμό Εσωτερικών Πολιτικών Αθανάσιος Κοντογεώργης, η Γενική Γραμματέας της Προεδρίας της Κυβέρνησης για Συντονισμό Οικονομικών και Αναπτυξιακών Πολιτικών Βασιλική Λοΐζου και η Ειδική Γραμματέας Διαρθρωτικών Προγραμμάτων του Υπουργείου Ανάπτυξης Νίκη Δανδόλου.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685072/synantisi-mitsotaki-me-tous-perifereiarches-i-atzenta-ton-syzitis%0A%20%20%20%20%0A"/>
        <a href="http://www.enikos.gr/politics/685045/skourletis-yparchei-filochountiki-synistosa-sti-nd-video%0A%20%20%20%20%0A"/>
        <a href="http://www.enikos.gr/politics/684715/i-anartisi-tou-prothypourgou-sto-instagram-gia-ton-thriamvo-tou-s%0A%20%20%20%20%0A"/>
        <a href="http://www.enikos.gr/politics/684535/nomothetiki-rythmisi-gia-tin-epistrofi-stous-oinoparagogous-tou-p%0A%20%20%20%20%0A"/>
        <a href="http://www.enikos.gr/politics/684537/i-proini-gymnastiki-tou-prothypourgou-sti-thessaloniki-photo%0A%20%20%20%20%0A"/>
        <a href="http://www.enikos.gr/politics/684494/tin-elliniki-etaireia-chalyvos-episkeftike-o-mitsotakis-syntoma-a%0A%20%20%20%20%0A"/>
        <a href="http://www.enikos.gr/politics/684374/mitsotakis-se-zaef-kai-borisof-oi-kaloi-logariasmoi-kanoun-tous-k%0A%20%20%20%20%0A"/>
        <a href="http://www.enikos.gr/politics/684365/prosfygiko-kai-tourkia-stin-atzenta-tis-synantisis-mitsotaki-bori%0A%20%20%20%20%0A"/>
        <a href="http://www.enikos.gr/sports/684358/zaef-poly-epoikodomitiki-i-synantisi-me-ton-mitsotaki%0A%20%20%20%20%0A"/>
      </related>
    </article>
  </body>
</html>