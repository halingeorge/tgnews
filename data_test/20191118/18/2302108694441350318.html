<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/raluca-turcan-boicotul-e-o-greseala-daca-dancila-va-lua-30-35-va-merge-la-psd-si-va-spune-ca-ea-este-o-lumina-suntem-sub-asediu-de-informatii-false-sa-clonezi-pagina-de-facebook-a-ministrului-fina.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T18:31:31+00:00"/>
    <meta property="og:title" content="Raluca Turcan: Boicotul e o greșeală. Dacă Dăncilă va lua 30-35% va merge la PSD și va spune că ea este o lumină/ Suntem sub asediu de informații false. Să clonezi pagina de Facebook a ministrului Finanțelor e dovadă de tupeu"/>
    <meta property="og:description" content="Vicepremierul Raluca Turcan a declarat luni seară, la Digi24, că PNL se află sub ”asediu de informații false” și că boicotul votului din 24 noiembrie ar"/>
  </head>
  <body>
    <article>
      <h1> Raluca Turcan: Boicotul e o greșeală. Dacă Dăncilă va lua 30-35% va merge la PSD și va spune că ea este o lumină/ Suntem sub asediu de informații false. Să clonezi pagina de Facebook a ministrului Finanțelor e dovadă de tupeu </h1>
      <address><time datetime="2019-11-18T18:31:31+00:00">18 Nov 2019, 18:31</time> by <a rel="author">Redacția</a></address>
      <p>Vicepremierul Raluca Turcan a declarat luni seară, la Digi24, că PNL se află sub ”asediu de informații false” și că boicotul votului din 24 noiembrie ar fi un dezastru pentru că dacă Viorica Dăncilă ar câștiga 30-35% va merge în fața PSD și se va prezenta ”ca o lumină”:</p>
      <p>”Suntem sub asediu de informații false. PNL a ajuns la guvernare ca să aducă bunăstare. Să clonezi pagina de Facebook a ministrului Finanțelor este o dovadă de tupeu. Dăncilă este candidatul unui partid care a confiscat agenda parlamentară cu agenda infractorilor. Evident că în campania electorală nu poți să ridici alte teme. Ce ar putea să spune doamna Dăncilă în campanie? Că e consensuală? Trei ani de zile a ascultat niște voci, cu cască sau fără, indiferent cine îi sufla ei în conferințele de presă. Indiferent de poziția ei în raport cu Liviu Dragnea, ea este produsul lui (…) N-au niciun motiv românii să nu meargă la vot. Dimpotrivă. Românii trebuie să meargă la vot. Pentru că dacă doamna Dăncilă va lua 30-35% la vot, va merge în partid și le va spune colegilor ei că este o lumină, că ei au luat 25%. Ar fi o greșeală ca acum, când putem să reducem PSD condus greșit de Viorica Dăncilă la tăcere, la penitență (…) Klaus Iohannis nu refuză dezbaterea, ci refuză dezbaterea cu Viorica Dăncilă, un exponent al unui partid care a amenințat democrația zi de zi”, a declarat Raluca Turcan luni seară, la Digi24.</p>
      <p>Turcan a mai spus că PNL se bazează pe Diaspora care a avut parte de cele mai bine organizate alegeri de până acum:</p>
      <p>”Eu cred că lumea va ajunge la vot. Diaspora are din nou trei zile de vot. Nu ne bazăm doar pe diaspora, ci pe toți românii. În țară, alegerile au fost organizate corect, fără incidente. Eu nu cred că acum un om se poate lăsa manipulat de un fariseu, de un om care face acest joc. Și-a dat de nenumărate ori examenul competențelor pe care le are. Nu mai e un secret pentru nimeni cine este doamna Dăncilă. Vorbim de un om cu niște oameni în jurul domniei sale care au confiscat puterea de decizie spre interese ticăloase”, a mai declarat Raluca Turcan.</p>
      <p>Despre ce înseamnă ”penitența PSD” despre care Raluca Turcan consideră că partidul Vioricăi Dăncilă ar trebui să o urmeze:</p>
      <p>”Să stai în Opoziție, să vezi ce fac cei care au preluat Puterea, să vii cu soluții alternative și să nu mai greșești, asta înseamnă penitența”.</p>
    </article>
  </body>
</html>