<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/wyprzedzal-motocyklem-na-skrzyzowaniu-zderzyl-sie-z-toyota-dwie-osoby-w-szpitalu/"/>
    <meta property="og:site_name" content="lublin112.pl"/>
    <meta property="article:published_time" content="2019-11-18T18:21:00+00:00"/>
    <meta property="og:title" content="Wyprzedzał motocyklem na skrzyżowaniu, zderzył się z toyotą. Dwie osoby w szpitalu"/>
    <meta property="og:description" content="W minioną sobotę w Białej Podlaskiej doszło do zderzenia motocykla z pojazdem osobowym. Do szpitala z obrażeniami ciała trafiły dwie osoby."/>
  </head>
  <body>
    <article>
      <h1>Wyprzedzał motocyklem na skrzyżowaniu, zderzył się z toyotą. Dwie osoby w szpitalu</h1>
      <address>
        <time datetime="2019-11-18T18:21:00+00:00">18 Nov 2019, 18:21</time>
      </address>
      <p>
        <b>W minioną sobotę w Białej Podlaskiej doszło do zderzenia motocykla z pojazdem osobowym. Do szpitala z obrażeniami ciała trafiły dwie osoby.</b>
      </p>
      <p>Do wypadku doszło w sobotę przed godziną 16 na ul. Janowskiej w Białej Podlaskiej. Służby ratunkowe otrzymały zgłoszenie o zderzeniu motocykla z pojazdem osobowym na jednym ze skrzyżowań.</p>
      <p>Policjanci ustalili wstępnie, że kierujący motocyklem marki Honda, 20-letni mieszkaniec Białej Podlaskiej doprowadził do zderzenia z samochodem osobowym marki Toyota. Kierowca jednośladu wyprzedzając na skrzyżowaniu, nie ustąpił pierwszeństwa 47-latce kierującej toyotą, która skręcała w lewo.</p>
      <p>Kierujący pojazdami byli trzeźwi, oboje trafili do szpitala. Policjanci ustalają szczegółowe okoliczności wypadku.</p>
      <p>(fot. Policja Biała Podlaska)</p>
    </article>
  </body>
</html>