<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622203/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D8%AF%D8%B1-%D9%85%D8%B4%D9%87%D8%AF-%D8%AE%D9%88%D9%86-%D8%A7%D8%B2-%D8%AF%D9%85%D8%A7%D8%BA-%DA%A9%D8%B3%DB%8C-%D9%86%DB%8C%D8%A7%D9%85%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T18:30:00+00:00"/>
    <meta property="og:title" content="استاندار خراسان رضوی: در مشهد خون از دماغ کسی نیامد"/>
    <meta property="og:description" content="استاندار خراسان رضوی با اشاره به اعتراضات اخیر در کشور گفت: در شهر ما خون از دماغ کسی نیامد و هیچ خسارت مالی هم نداشتیم."/>
  </head>
  <body>
    <article>
      <h1>استاندار خراسان رضوی: در مشهد خون از دماغ کسی نیامد</h1>
      <address>
        <time datetime="2019-11-18T18:30:00+00:00">18 Nov 2019, 18:30</time>
      </address>
      <p>
        <i>استاندار خراسان رضوی با اشاره به اعتراضات اخیر در کشور گفت: در شهر ما خون از دماغ کسی نیامد و هیچ خسارت مالی هم نداشتیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علیرضا رزم‌حسینی امروز در جلسه ستاد تنظیم بازار استان خراسان رضوی در خصوص اعتراضات شکل گرفته در نتیجه افزایش قیمت بنزین در برخی شهرهای کشور اظهار کرد: ما در شورای تامین تصویب کرده بویم که سنگ می‌خوریم اما سنگ نمی‌زنیم، اینکه نیروی انتظامی ما اگر سنگ خورد دست بلند نکند روی مردم و جوانان، اگرچه این‌ها جوانان فریب خورده ما هستند.</p>
      <p>وی ادامه داد: عده‌ای کینه از انقلاب اسلامی دارند، بحث آن‌ها جداست و آن‌ها دشمن ما هستند و می‌خواهند به هر شکلی اسلحه به دست بگیرند که دستگاه قضا با آن‌ها بنابر قانون برخورد می‌کند.</p>
      <figure>
        <img src="https://aftabnews.ir/files/fa/news/1398/8/27/360892_783.jpg"/>
      </figure>
      <p>استاندار خراسان رضوی تصریح کرد: در هیچ استانی پلیس در ابتدای قضیه هیچ تعرضی به مردم نداشته است ولی وقتی فردی بانک را آتش می‌زند پلیس باید امنیت را حفظ کند. نیروهای امنیتی و انتظامی وظیفه خود را در امنیت شهر و استان انجام می‌دهند.</p>
      <p>رزم‌حسینی در خصوص وضعیت استان خراسان در این روزها گفت: جوانان ما آبروداری کردند و امنیت استان را حفظ کردند و بزرگترها نصیحت به موقع انجام دادند، عده‌ای چشم دوخته و منتظر بودند که ببینند در مشهد چه خبر است و چه اتفاقی می‌افتد. ما همه این‌ها را لطف خدا و همراهی مردم خراسان می‌دانیم. اگر مراقبت به موقع و تدبیر شجاعانه صورت نمی‌گرفت شاید مشهد و خراسان هم دستخوش ناامنی می‌شد، البته این مساله به معنای این نیست که ما تهدیدی نداشتیم.</p>
      <p>وی با بیان اینکه ما با نیروی انتظامی، دستگاه امنیتی، سپاه و قوه قضاییه در شورای تامین شبانه روز کنار هم بودیم، افزود: جمع ۲۰، ۳۰ نفره‌ای بودند و در هیچ‌جا مردم با آن‌ها همکاری نکردند، در برخی مواقع دو ساعت معطل بودند و به مردمی که در پارک ملت ورزش می‌کردند و خانواده‌هایی که برای تفریح آمده بودند التماس می‌کردند که در وکیل‌آباد به آن‌ها بپیوندند اما کسی نیامد.</p>
      <p>استاندار خراسان رضوی اضافه کرد: ما با معترضان قانون مدار ملاقات می‌کنیم و قرار نیست با آن‌ها قهرآمیز رفتار کنیم، شورای تامین بر روی این سیاست یک دل است. وقتی اخباری منتشر می‌شود که در یک شهر صد بانک را آتش زدند این‌ها که مردم نیستند و فقط گروه های ۱۰۰ ،۲۰۰ نفره هستند. خراسان اگر این هزینه را می‌خواست پرداخت کند قیمت‌ها چند برابر افزایش پیدا می‌کرد.</p>
      <p>رزم‌حسینی بیان کرد: افراد دهه ۶۰، ۷۰ و ۸۰ اگر می‌خواهند نظام مردمی داشته باشند و آن چیزی را که پدرانشان ایجاد کردند حفظ کنند، نقش‌شان استمرار این انقلاب است. این نظام مردم‌پایه است و براساس مردم به وجود آمده است و تا زمانی که مردم با انقلاب و نظام باشند این نظام استمرار دارد.</p>
      <p>وی اضافه کرد: ما یک امتیاز برجسته داشتیم و داریم و آن امنیت پایدار ماست. کشورهایی را که در منطقه هستند ببینید چه وضعیتی دارند. تنها کشوری که در منطقه امنیت پایدار دارد جمهوری اسلامی است، آن‌ها می‌خواهند این امنیت را از ما بگیرند. ما باید این امنیت را با چنگ و دندان و به هر قیمتی برای رفاه مردم حفظ کنیم.</p>
      <p>استاندار خراسان رضوی گفت: افزایش قیمت‌ها برای همه کشورهاست، تازه بعضا کارشناسان اقتصادی به دولت انتقاد می‌کردند که چرا باید سرمایه سوزی کنیم. ارزان‌ترین بنزین در کره زمین در جمهوری اسلامی است. ما شش برابر متوسط جهانی، ۱۰ برابر متوسط ترکیه و سه برابر چین بنزین مصرف می‌کنیم.</p>
      <p>رزم‌حسینی تصریح کرد: در نتیجه وفاداری مردم به نظام ما نباید ناکارآمدی خود را نادیده بگیریم. ما خیلی ضعف‌ها و کاستی‌ها داشتیم و باید در برخی جاها رسما از مردم عذر خواهی کنیم. ما مسئولین باید از مردمی که به سختی افتادند عذرخواهی کنیمو به کارآمدی خودمان بپردازیم.</p>
      <p>رزم‌حسینی با اشاره به اینکه برجامی در کشور امضا شد و ۵ قدرت بین‌المللی آن را امضا کردند، افزود: فرد دیوانه‌ای در آمریکا رئیس جمهور می‌شود و یک طرفه از برجام خارج می‌شود. شما فعالین اقتصادی تاثیرات و تبعات مثبت برجام بر بازار و اقتصاد را دیدید و مشاهده کردید که تورم تا ۹، ۱۰ درصد کاهش پیدا کرد.</p>
      <p>وی خاطرنشان کرد: دولت می‌بیند روزانه میلیون‌ها لیتر قاچاق سوخت انجام می‌گیرد. بنزینی که در ایران هزارتومان است در ترکیه ۱۳۲۰۰ تومان و در افغانستان ۷۰۰۰ تا ۸۰۰۰ است، من نمی‌خواهم با کشورهای اروپایی مقایسه کنم چراکه درآمدهای آن‌ها بالاست، بحث من قاچاق سوخت است.</p>
      <p>استاندار خراسان رضوی گفت: من نمی‌خواهم بگویم افزایش قیمت بنزین تاثیری بر مخارج مردم ندارد، بنزین ۲.۵ درصد در قیمت سبد کالاهای خانواده تاثیر دارد و اگر قرار است بر قیمتها تاثیر بگذارد باید همین مقدار هم افزایش قیمت داشته باشد.</p>
      <p>رزم‌حسینی اضافه کرد: ما مدافع مردم هستیم و اگر دستگاهی چه قضا، دولتی و چه غیردولتی با ناکارآمدی باعث نارضایتی مردم شده ما به عنوان نماینده نظام مدافع مردم هستیم.</p>
      <p>وی گفت: پیشنهاد من این است که روسای اتحادیه‌ها تشکلها و صنوف ظرف دو روز آینده هر اقدامی که می‌تواند به تثبیت قیمت و جلوگیری از افزایش قیمت منجر شود به ما پیشنهاد بدهند تا ما پیشنهادات آنان را بررسی کنیم.</p>
    </article>
  </body>
</html>