<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kan-have-inn-100-mill/71830425"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T18:37:45+00:00"/>
    <meta property="og:title" content="Kan håve inn 100 mill."/>
    <meta property="og:description" content="Et EM-sluttspill neste sommer handler om mer enn prestisje. Lars Lagerbäck og Norge kan håve inn store penger fra UEFA hvis laget kvalifiserer seg."/>
  </head>
  <body>
    <article>
      <h1>Kan håve inn 100 mill.</h1>
      <h2>Et EM-sluttspill neste sommer handler om mer enn prestisje. Lars Lagerbäck og Norge kan håve inn store penger fra UEFA hvis laget kvalifiserer seg.</h2>
      <address><time datetime="2019-11-18T18:37:45+00:00">18 Nov 2019, 18:37</time> by <a rel="author">TORE ULRIK BRATLAND</a></address>
      <p>MALTA (Dagbladet): Det europeiske fotballforbundet UEFA har pengepremiene klare. Alle de 24 lagene som går til EM-sluttspillet får 9,25 millioner euro hver, eller 93 millioner kroner. Dette er du garantert ved deltakelse i mesterskapet.</p>
      <p>Seier i gruppespillet gir 15 millioner kroner. Uavgjort er verdt 7,5 millioner kroner. Videre får du penger for hvert trinn du kvalifiserer deg på - åttedelsfinale, kvartfinale, semifinale og finale (se faktaboks nederst).</p>
      <p>Med andre ord: Det vil bli stor økonomisk forskjell på lagene som går til sluttspillet og lagene som ikke klarer det. Norge får minimum 93 UEFA-millioner ved deltakelse. Men med seier eller uavgjort vil beløpet komme over 100 millioner, hvilket ikke er usannsynlig.</p>
      <figure>
        <img src="https://dbstatic.no/71830499.jpg?imageId=71830499&amp;x=0&amp;y=0.23310023310023&amp;cropw=100&amp;croph=95.571095571096&amp;width=643&amp;height=411"/>
        <figcaption><b>SELVTILLIT:</b> Alexander Sørloth har mye selvtillit for tida. Her stanger han en ball mot mål under trening på Malta. Foto: Fredrik Hagen / NTB scanpix Vis mer</figcaption>
      </figure>
      <p>Foreløpig er det økonomene i Norges Fotballforbund som tenker på de potensielle inntektene. Da fotballandslaget trente på Malta i går, var fokuset kveldens kamp som starter klokka 20.45.</p>
      <p>
        <b>Samtidig er det ingen hemmelighet at et mesterskap vil gjøre at det drypper på spillerne også.</b>
      </p>
      <p>- De får 25 prosent av fotballforbundets EM-inntekter fra UEFA, opplyser mediesjef Svein Graff. I et enda større bilde må også sponsorinntekter tas i betraktning.</p>
      <p>Kampen mot Malta er den siste i EM-kvaliken. Alt annet enn norsk seier vil være sjokkerende. Men det hjelper ikke: Spania og Sverige er de to lagene fra gruppa som skal til EM-sluttspillet. Norges sjanse er gjennom playoff i Nations League i mars.</p>
      <p>
        <b>Første motstander blir Serbia på Ullevaal. I kamp nummer to kan det fort bli Skottland. Alternativene er Bulgaria, Romania og Israel.</b>
      </p>
      <p>Fotballforbundet har allerede begynt å planlegge EM-sluttspillet, men vil ikke snakke så høyt om dette.</p>
      <p>
        <b>Norge har ikke vært i et mesterskap siden 2000. Skulle vi greie det nå, kommer vi inn i et sluttspill med helt nytt format. For første gang skal EM arrangeres i 12 land. På den måten ønsker UEFA å markere at mesterskapet fyller 60 år.</b>
      </p>
      <p>Landslagstrener Lars Lagerbäck er ikke uten videre positiv:</p>
      <p>- Dette har aldri vært gjort tidligere. Ser du strukturelt på det, synes jeg det er en dårligere løsning enn det som har vært. Og det er dårligere sportslig. Landene som arrangerer kamper, får fordelen av å spille hjemme. Vanligvis har dette bare vært vertsnasjonen. Jeg gjetter at det også blir mer slitsomt for fansen.</p>
      <p>Lagerbäck <a href="https://www.dagbladet.no/studio/em-kvalik-malta---norge/517">har gjort fire forandringer </a>i kveld sammenliknet med Færøyene-kampen fredag. Med både Martin Ødegaard og Erling Braut Haaland ute med skader, blir seertallene til TV 2 neppe spesielt høye.</p>
      <p>
        <b>Hypen rundt Haaland har vært massiv den siste uka. Men 30 minutter før møtet med Færøyene fikk han føling med et kne. Nå er han tilbake i Red Bull Salzburg.</b>
      </p>
      <p>- Det er synd at Haaland ikke er med, sier TV 2-ekspert Jesper Mathisen.</p>
      <p>- Det var han alle hadde gledet seg til å se, og det er en nedtur. Mot Færøyene hadde vi bygd opp hele sendinga før kampen rundt Haaland. Det var bra han ikke skadet seg før. Da måtte vi ha stokket om på alle kortene.</p>
      <p>På elleve møter har Norge aldri tapt for Malta.</p>
      <p>
        <b>- Vi vil innlede kampen på samme måte som mot Færøyene, sier midtbanespiller Sander Berge.</b>
      </p>
      <p>- Vi vil dominere og skape sjanser. Vi lot ikke Færøyene skape noen ting, og målet vårt er det samme her. Vi vil holde buret rent og score minst to-tre mål.</p>
      <h4>FAKTA</h4>
      <p>
        <i>Pengepremier i fotball-EM</i>
      </p>
      <ul>
        <li><b>Deltakelse:</b> 93 millioner kroner.</li>
        <li><b>Gruppespill: </b>15 millioner kroner for seier og 7,5 millioner kroner for uavgjort.</li>
        <li><b>Åttedelsfinale: </b>21 millioner kroner.</li>
        <li><b>Kvartfinale: </b>34 millioner kroner.</li>
        <li><b>Semifinale: </b>50 millioner kroner.</li>
        <li><b>Andreplass:</b> 70 millioner kroner.</li>
        <li><b>Seier: </b>100 millioner kroner.</li>
      </ul>
    </article>
  </body>
</html>