<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723764"/>
    <meta property="og:site_name" content="De Standaard"/>
    <meta property="article:published_time" content="2019-11-18T18:52:00+00:00"/>
    <meta property="og:title" content="FC Den Bosch biedt dan toch excuses aan na racismerel: ‘We hebben de plank volledig misgeslagen’"/>
    <meta property="og:description" content="De Nederlandse eerstedivisieclub FC Den Bosch heeft dan toch zijn excuses aangeboden nadat een voetbalspeler racistisch werd bejegend door hun supporters. ..."/>
  </head>
  <body>
    <article>
      <h1>FC Den Bosch biedt dan toch excuses aan na racismerel: ‘We hebben de plank volledig misgeslagen’</h1>
      <address>
        <time datetime="2019-11-18T18:52:00+00:00">18 Nov 2019, 18:52</time>
      </address>
      <p>
        <b>De Nederlandse eerstedivisieclub FC Den Bosch heeft dan toch zijn excuses aangeboden nadat een voetbalspeler racistisch werd bejegend door hun supporters. ‘Onze eerste reactie was een blunder’, klinkt het. Ook de Nederlandse internationals mengen zich intussen in het racismedebat.</b>
      </p>
      <p>De competitiewedstrijd tussen FC Den Bosch en het Rotterdamse Excelsior van afgelopen zondag blijft nazinderen. Excelsior-spits Ahmad Mendes Moreira werd tijdens de wedstrijd racistisch bejegend door zogenaamde fans van de thuisclub. De speler deed zijn beklag bij de wedstrijdleiding, die de wedstrijd een tijdlang staakte. De wedstrijd werd hervat, Moreira scoorde en ging daarbij de supporters van de tegenstander even jennen.</p>
      <p>Na de wedstrijd reageerde Den Bosch-trainer Erik van der Ven voor de camera’s van <i>Fox Sports</i>, waarbij het tot een incident kwam met Moreira. Hij beweerde dat Van der Ven hem een zielig mannetje had genoemd. De coach van Den Bosch voelde zich misbegrepen, maar kwam met zijn uitspraken flink onder vuur te liggen, in die mate dat hij zondagnacht besloot niet thuis te slapen. Vandaag diende hij officieel klacht in <a href="https://www.standaard.be/cnt/dmf20191118_04723299">omdat hij zich bedreigd voelde</a>.</p>
      <p>FC Den Bosch heeft maandagnamiddag ook zijn spijt betuigd, en belooft racisme ‘actief en structureel’ aan te pakken. De club erkent dat het met zijn eerste reactie op het gebeuren ‘de plank volledig heeft misgeslagen’. ‘Die reactie was een blunder, waarvoor de club haar excuses aanbiedt aan iedereen en in het bijzonder aan Excelsior-speler Ahmad Mendes Moreira’, <a href="https://www.fcdenbosch.nl/fc-den-bosch-betuigt-spijt-en-gaat-racisme-actief-en-structureel-aanpakken/">klinkt het nu</a>.</p>
      <p>In het eerste bericht probeerde de voetbalclub de feiten nog enigszins goed te praten: de oerwoudgeluiden die weerklonken bij hun supporters telkens Mendes Moreira aan de bal was, zouden ‘kraaiengeluiden’ zijn die dateren uit de tijd dat Hans Kraay Jr. voor de club speelde, aldus FC Den Bosch. Van enig berouw of excuses was al helemaal geen sprake. Dat oude statement werd vrij snel van de clubwebsite gehaald.</p>
      <figure>
        <img src="https://static.standaard.be/Assets/Images_Upload/2019/11/18/c856536a-0a0f-11ea-a12a-791c6a1b3ffe_web_scale_0.390625_0.390625__.jpg?maxheight=513&amp;maxwidth=767&amp;scale=both"/>
        <figcaption>Het oorspronkelijke statement</figcaption>
      </figure>
      <p>
        <b>Internationals mengen zich</b>
      </p>
      <p>Nederland speelt dinsdag zijn laatste kwalificatie-interland, maar op de voorafgaande persconferentie – met bondscoach Ronald Koeman en Liverpool-speler Giorgino Wijnaldum – ging het vooral over het racismeprobleem en de wedstrijd op Den Bosch. ‘Persoonlijk kwam het hard aan’, zei Wijnaldum. ‘Ik had niet verwacht dat zoiets in Nederland kon gebeuren. Ik ben erg geschokt. Hoe men erna ermee is omgegaan, vind ik heel kwalijk.’</p>
      <p>Wijnaldum weet ook niet waar de oplossing ligt. ‘We hebben al zoveel statements gemaakt. Het helpt niet. Het is een maatschappelijk probleem en er moet keihard tegen opgetreden worden. Als speler kun je hier niet veel tegen doen, maar ik vind dat wij elkaar hierin moeten steunen. Wat ik heb gezien, kan echt niet. Niet alleen racisme, maar ik zie ook iemand een Hitlergroet doen. Hoe kan dat? Ik vind dat respectloos.’</p>
      <p>De middenvelder van Liverpool was ook keihard over hoe de wedstrijd tussen Den Bosch en Excelsior uiteindelijk werd ‘afgehandeld’. ‘De wedstrijd had nooit hervat mogen worden’, zegt hij. ‘Als het bij mij gebeurt, dan loop ik van het veld. Dat weet ik zeker. Als je terug het veld op komt, dan verandert er niks.’</p>
    </article>
  </body>
</html>