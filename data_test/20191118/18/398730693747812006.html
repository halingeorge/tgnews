<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/michael-winiarski-mullorna-star-handfallna-infor-bransleprotesterna/"/>
    <meta property="og:site_name" content="DN.SE"/>
    <meta property="article:published_time" content="2019-11-18T18:33:30+00:00"/>
    <meta property="og:title" content="Michael Winiarski: Mullorna står handfallna inför bränsleprotesterna"/>
    <meta property="og:description" content="Mullornas regim i Iran tycks stå handfallen inför de våldsamma protesterna mot höjningen av bensinpriset."/>
  </head>
  <body>
    <article>
      <h1><a href="https://www.dn.se/av/michael-winiarski/">Michael Winiarski:</a> Mullorna står handfallna inför bränsleprotesterna</h1>
      <address><time datetime="2019-11-18T18:33:30+00:00">18 Nov 2019, 18:33</time> by <a rel="author" href="https://www.dn.se/av/michael-winiarski/" target="_blank">Michael Winiarski</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/18/cda03920-5026-4823-a572-d650bb041775/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 3</b> Uppretade människor i Isfahan, en av många städer i Iran där det förekommit våldsamma protester mot höjningen av bensinpriset.<cite>Foto: AFP</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/18/a8a92224-7e82-4f0e-aa1b-49cc87319cd7/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 3</b> Irans religiöse ledare Ayatollah Ali Khamenei.<cite>Foto: AFP</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/18/c71332eb-bb5c-4a37-8305-d10f24859c26/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 3 av 3</b> Irans president Hassan Rouhani<cite>Foto: AFP</cite></figcaption>
        </figure>
      </slideshow>
      <p>
        <b>Mullornas regim i Iran tycks stå handfallen inför de våldsamma protesterna mot höjningen av bensinpriset. Ingen kan tvivla på att den islamiska republiken befinner sig i en djup kris när uppretade folkmassor bränner porträtt av högste ledaren ayatolla Ali Khamenei och ropar ”Shahen, kom tillbaka!”.</b>
      </p>
      <p>Det var i fredags som bensinpriserna i Iran utan förvarning höjdes med 50 procent. Beskedet utlöste omedelbart demonstrationer som spred sig över hela landet. Kravallpolis bemötte demonstranter med tårgas, och enligt den halvofficiella nyhetsbyrån Fars har över 1.000 personer gripits. Efter tre dygn av sammandrabbningar ska enligt en del rapporter minst tolv människor ha dödats och hundratals skadats.</p>
      <p>Flera universitet i storstäder som Teheran, Isfahan och Shiraz höll stängt på måndagen, liksom skolor i minst 17 städer i landet.</p>
      <p><b>I söndags stängde regimen</b> ned större delen av internet, och endast fem procent av nätets kapacitet rapporteras vara i funktion. Syftet är sannolikt att begränsa möjligheten för motståndare till regimen i olika delar av landet att samordna protestaktioner.</p>
      <p>Myndigheternas motåtgärder har hittills inte fått protestvågen att bedarra. Bensinstationer har bränts ned och bankkontor och butiker har antänts. </p>
      <p>Ledningen i Teheran har markerat att den inte tänker ge efter. I ett tv-tal i söndags sade Ali Khamenei att han står bakom prishöjningen på bensin. Han beskyllde ”huliganer”, stödda av Irans fender och kontrarevolutionärer, för att ha stått bakom kravallerna.</p>
      <p>Att regeringen har ansett sig tvingad att höja bensinpriset beror ytterst på att statens kassa ekar allt mer tom efter att Donald Trump på sensommaren 2018 återinförde sanktionerna, som en följd av att USA dragit sig ur kärnenergiavtalet med Iran. </p>
      <p>Det ledde till att den redan tidigare dåliga ekonomiska situationen försämrades ytterligare. En stor del av Irans oljeexport – landets viktigaste inkomstkälla – stoppades och många utländska investeringar frös inne.</p>
      <p><b>Konsumentpriset för bensin</b> är fortfarande kraftigt subventionerat i Iran. Bensin kostar efter höjningen cirka 1,15 kronor per liter. Men höjningen spär på en svår ekonomisk kris. Inflationen är rekordhög, matpriserna har stigit med över 50 procent. Rialen (den inhemska valutan) har tappat 60 procent av sitt värde. Arbetslösheten stiger, särskilt bland ungdomen, där över 30 procent är utan arbete.</p>
      <p>Redan i februari, i samband med att 40-årsfirandet av ayatollornas maktövertagande, förklarade president Hassan Rouhani att Iran står inför den svåraste ekonomiska utmaningen under fyra årtionden. </p>
      <p>Även politiskt är det en svår utmaning för regimen.</p>
      <p>Protestutbrottet är inte det första i Iran, men kan vara det allvarligaste. </p>
      <p>Sommaren 2009 svepte en protestvåg genom landet, ”den gröna revolutionen”, som slogs ned brutalt av Revolutionsgardet och den paramilitära basiji-milisen. Den gången gällde protesterna utbrett fusk i samband med presidentvalet, och minst 4.000 personer arresterades och dödsoffren räknades till flera dussintal.</p>
      <p>Kring årsskiftet 2017–2018 inträffade nya våldsamma oroligheter, främst på grund av ekonomiskt missnöje, men fick även då snabbt en politisk prägel, med krav på avveckling av den islamistiska prästregimen. Redan då hördes i huvudstaden Teheran slagord som ”död åt diktatorn Khamenei!”.</p>
      <p><b>Tidigare protester</b> har blottlagt sprickor inom regimen, där de två huvudfalangerna i dag representeras av president Rouhani, som anses vara pragmatisk och reformsinnad, och Khamenei, som i sin roll som Irans högste andlige ledare håller hårt på den islamiska republikens religiösa dogmer.</p>
      <p>I den pågående krisen tycks de båda stå på samma sida, och är båda måltavlor för protesterna. Det var Rouhani som fattade beslutet att höja priset på bensin, och under de senaste dagarna har demonstranter skanderat slagord mot såväl Rouhani som Khamenei.</p>
      <p>
        <i>Läs mer:</i>
      </p>
      <p><a href="https://www.dn.se/nyheter/varlden/iran-backar-inte-om-branslepriser-minst-sex-personer-doda-i-protester/">Iran backar inte om bränslepriser – minst sex personer döda i protester</a> </p>
      <p><a href="https://www.dn.se/nyheter/varlden/experternas-forklaring-till-massprotester-runt-om-i-varlden/">Experternas förklaring till massprotester runt om i världen</a> </p>
    </article>
  </body>
</html>