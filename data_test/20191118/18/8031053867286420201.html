<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%cf%85%cf%83%cf%84%ce%ae%cf%81%ce%b9%ce%bf-%cf%83%cf%84%ce%b7%ce%bd-%cf%84%ce%bf%cf%85%cf%81%ce%ba%ce%af%ce%b1-%ce%ac%ce%b3%ce%bd%cf%89%cf%83%cf%84%ce%bf%cf%82-%cf%80%ce%b5%cf%84%ce%ac-%cf%86.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T18:32:29+00:00"/>
    <meta property="og:title" content="Μυστήριο στην Τουρκία: Άγνωστος πετά φακέλους με χαρτονομίσματα κάτω από πόρτες φτωχών οικογενειών"/>
    <meta property="og:description" content="«Κάποιος ήρθε και μου ζήτησε να του δείξω το σημειωματάριο όπου καταγράφω τα χρέη των πελατών», δήλωσε στο πρακτορείο ειδήσεων Demirören ο Τσοσκούν Γιλμάζ, ιδιοκτήτης καταστήματος στην περιοχή."/>
  </head>
  <body>
    <article>
      <h1>Μυστήριο στην Τουρκία: Άγνωστος πετά φακέλους με χαρτονομίσματα κάτω από πόρτες φτωχών οικογενειών</h1>
      <address>
        <time datetime="2019-11-18T18:32:29+00:00">18 Nov 2019, 18:32</time>
      </address>
      <p>
        <b>«Κάποιος ήρθε και μου ζήτησε να του δείξω το σημειωματάριο όπου καταγράφω τα χρέη των πελατών», δήλωσε στο πρακτορείο ειδήσεων Demirören ο Τσοσκούν Γιλμάζ, ιδιοκτήτης καταστήματος στην περιοχή.</b>
      </p>
      <p>«Υπήρχαν τέσσερις άνθρωποι με μεγάλες οφειλές και του είπα που μένουν. Επέστρεψε ξανά, αφού μίλησε μαζί τους, και πλήρωσε όλα τα χρέη. Έμαθα επίσης ότι έδωσε επιπλέον μετρητά σε αυτές τις οικογένειες», δήλωσε ο Γιλμάζ.</p>
      <p>«Τον ρώτησα το όνομά του και μου είπε: ″<b>Να με λέτε Ρομπέν των Δασών″</b>».</p>
      <p>Οι τιμές των τροφίμων και τα ενοίκια αυξήθηκαν μετά την πτώση της τουρκικής λίρας το 2018 και ενώ ο πληθωρισμός έχει μειωθεί τώρα στο 8,6% από το υψηλό 25%, η ανεργία εξακολουθεί να αυξάνεται και το ρεύμα είναι 10 φορές πιο ακριβό από πέρυσι.</p>
      <p>Ο ίδιος ευεργέτης πιστεύεται ότι βρίσκεται πίσω από τους περίπου 100 φακέλους που περιείχαν 1.000 τουρκικές λίρες, οι οποίοι τοποθετήθηκαν κάτω από τις πόρτες των φτωχών οικογενειών σε άλλες γειτονιές της εργατικής τάξης σε ολόκληρη την πόλη τον Μάρτιο, όταν το κόστος των τροφίμων έφθασε στο ανώτατο όριο. Ο ίδιος άνδρας φέρεται να πλήρωσε 25.000 τουρκικές λίρες για τα χρέη πολιτών προς τοπικά παντοπωλεία, ως «δώρο» για το Εΐντ (σ.σ. μουσουλμανική γιορτή που γίνεται μετά το τέλος του Ραμαζανιού) τον περασμένο Ιούνιο.</p>
      <p>«[Ο άνθρωπος] μου είπε ότι ήταν εκεί για να πληρώσει τα χρέη εκείνων που δεν μπορούν να αντέξουν οικονομικά», δήλωσε ο Τουντσάι Γιασάρ, έτερος καταστηματάρχης στην Τούζλα.</p>
      <p>«Είμαι εδώ τα τελευταία 30 χρόνια και ήταν η πρώτη φορά που συναντάω μια τέτοια πράξη. Οι πελάτες μου ήταν πολύ χαρούμενοι και ήθελαν να τον δουν αλλά δεν ξέρω ποιος είναι. Δεν έδωσε το όνομά του και είπε ότι έκανε αυτό ″μόνο για να κερδίσει την ευλογία του Θεού″», είπε ο Γιασάρ.</p>
      <p>Η <a href="https://www.pentapostagma.gr/2019/11/%CF%86%CF%84%CF%8E%CF%87%CE%B5%CE%B9%CE%B1-%CE%BA%CE%B1%CE%B9-%CE%BF%CE%B9%CE%BA%CE%BF%CE%BD%CE%BF%CE%BC%CE%B9%CE%BA%CE%AE-%CE%B5%CE%BE%CE%B1%CE%B8%CE%BB%CE%AF%CF%89%CF%83%CE%B7-%CF%83%CF%84%CE%B7.html">Τουρκία συγκλονίζεται από μια σειρά οικογενειακών αυτοκτονιών</a>, που συνδέονται με τη φτώχεια: Νωρίτερα αυτό το μήνα στο Φατίχ, μία από τις πιο συντηρητικές γειτονιές της Κωνσταντινούπολης, δύο άντρες και δύο γυναίκες ηλικίας μεταξύ 48 και 60 ετών, άφησαν ένα σημείωμα στην πόρτα του σπιτιού τους, προειδοποιώντας τους γείτονες να μην εισέλθουν λόγω της παρουσίας κινδύνου. Οταν έφθασαν οι αστυνομικοί βρήκαν τέσσερα σώματα.</p>
      <p>Σύμφωνα με φίλους, η οικογένεια προσπαθούσε να επιβιώσει με τον μισθό ενός μόνο μέλους της, ενός δασκάλου μουσικής, και αντιμετώπιζε ζητήματα υγείας, καθώς και την κατάθλιψη και το άγχος για την αύξηση των χρεών και την αδυναμία τους να βρουν δουλειά.</p>
      <p>Την επόμενη μέρα μια οικογένεια, συμπεριλαμβανομένων παιδιών ηλικίας πέντε και εννέα, βρέθηκε νεκρή στο σπίτι της στην Αττάλεια, με την υποψία της αυτοχειρία από υπερβολική δόση θανατηφόρας ουσίας. Ο πατέρας, ο οποίος ήταν άνεργος για πολύ καιρό, είχε αφήσει ένα σημείωμα στο οποίο εξηγούσε τις οικονομικές δυσκολίες τους.</p>
      <p>Τα μεγάλα – φίλα προσκείμενα στην κυβέρνηση – μέσα ενημέρωσης και αξιωματούχοι της Τουρκίας έχουν απορρίψει ισχυρισμούς ότι οι πρόσφατοι θάνατοι συνδέονται με την αυξανόμενη φτώχεια. Το κυβερνών κόμμα Δικαιοσύνης και Ανάπτυξης (ΑΚΡ) έχει μεγάλη βάση ψηφοφόρων στην εργατική τάξη.</p>
      <p>Το AKP τιμωρήθηκε από ψηφοφόρους σε ολόκληρη τη χώρα για την οικονομική κρίση της Τουρκίας στις τοπικές εκλογές στις αρχές του έτους – τον πρώτο σημαντικό έλεγχο της εξουσίας του προέδρου, Ρετζέπ Ταγίπ Ερντογάν, μετά από 16 χρόνια θητείας.</p>
      <p>Τον Οκτώβριο ο υπουργός Οικονομικών, Μπεράτ Αλμπαϊράκ, ανακοίνωσε μέτρα για την αντιμετώπιση του αυξανόμενου κόστους ζωής, συμπεριλαμβανομένου του παγώματος των τιμών στην ενέργεια και μιας συμφωνίας με τον ιδιωτικό τομέα για τη μείωση των τιμών των αγαθών κατά 10%.</p>
    </article>
  </body>
</html>