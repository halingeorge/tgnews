<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597985/parelavan-tis-epitages-tous-ta-prosfygika-somateia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T18:47:00+00:00"/>
    <meta property="og:title" content="Παρέλαβαν τις επιταγές τους τα προσφυγικά σωματεία!"/>
    <meta property="og:description" content="Σε τελετή που πραγματοποιήθηκε σήμερα στα Γραφεία του ΚΟΑ, στην παρουσία του Προέδρου του Οργανισμού Ανδρέα Μιχαηλίδη και του Αναπληρωτή Προέδρου της ΚΟΠ..."/>
  </head>
  <body>
    <article>
      <h1>Παρέλαβαν τις επιταγές τους τα προσφυγικά σωματεία!</h1>
      <address><time datetime="2019-11-18T18:47:00+00:00">18 Nov 2019, 18:47</time> by <a rel="author">Sigmalivesports</a></address>
      <p>Σε τελετή που πραγματοποιήθηκε σήμερα στα Γραφεία του ΚΟΑ, στην παρουσία του Προέδρου του Οργανισμού Ανδρέα Μιχαηλίδη και του Αναπληρωτή Προέδρου της ΚΟΠ Χάρη Λοϊζίδη, τα προσφυγικά μας σωματεία μέλη της ΚΟΠ παρέλαβαν τις επιταγές της πρόσθετης χορηγίας.<br/> <br/>Ο κ. Μιχαηλίδης εξέφρασε τη χαρά του γιατί ένα χρόνιο πρόβλημα που αφορούσε τη μεγαλύτερη στήριξη των προσφυγικών σωματείων από την Πολιτεία, έχει ξεπεραστεί και πλέον θεσμοθετείται η καταβολή της χορηγίας για κάθε χρόνο σε συγκεκριμένη περίοδο και με συγκεκριμένα κριτήρια.<br/> <br/>Ο Πρόεδρος του ΚΟΑ εκφράζοντας ευχαριστίες σε όλους τους φορείς που βοήθησαν για την προώθηση και επίλυση του αιτήματος των προσφυγικών μας Σωματείων αλλά και στον Πρόεδρο της Δημοκρατίας για το μεγάλο του ενδιαφέρον, αναφέρθηκε επίσης στη συμβολή της Κυπριακής Ομοσπονδίας Ποδοσφαίρου.<br/> <br/>Όπως χαρακτηριστικά τόνισε ο κ. Μιχαηλίδης, για να ξεπεραστούν τα διαδικαστικά προβλήματα και να μπορέσουν τα προσφυγικά μας σωματεία να παραλάβουν άμεσα το σημαντικό χρηματικό ποσό που δικαιούνται, η συμβολή της ΚΟΠ ήταν σημαντική.<br/> <br/>Ο Αναπληρωτής Πρόεδρος της ΚΟΠ Χάρης Λοϊζίδης ευχαρίστησε τον ΚΟΑ και τον Πρόεδρο του για την πρωτοβουλία που πήραν με τη θεσμοθέτηση της πρόσθετης βοήθειας και μεταξύ άλλων τόνισε:<br/> <br/>«Γνωρίζουμε πολύ καλά όλοι το ρόλο που διαδραματίζουν τα προσφυγικά μας Σωματεία. Κρατούν ψηλά τη σημαία της επιστροφής και η ΚΟΠ αλλά και οι φορείς της Πολιτείας, οφείλουμε να στηρίξουμε τη δράση τους.<br/> <br/>Σε αυτή την έκτακτη ανάγκη, η Ομοσπονδία με την παρέμβαση της βοήθησε να ξεπεραστεί το πρόβλημα των διαδικασιών και να μπορέσουν να πάρουν σήμερα τα σωματεία μας την έκτακτη χορηγία».<br/> <br/>Εκ μέρους των προσφυγικών μας Σωματείων, ο Αντιπρόεδρος της Νέας Σαλαμίνας Γιάννος Χρυσοστόμου ανέφερε μεταξύ άλλων κατά τη διάρκεια της τελετής:<br/> <br/>«Θέλουμε να ευχαριστήσουμε τον ΚΟΑ, τον Πρόεδρο του Οργανισμού, τους φορείς της Πολιτείας και τον Πρόεδρο της Δημοκρατίας για τη βοήθεια τους ώστε να ξεπεραστεί ένα χρόνιο πρόβλημα και να θεσμοθετηθεί το αίτημα της χορηγίας.<br/> <br/>Ευχαριστούμε επίσης την ΚΟΠ και τον Πρόεδρο της για τη σημαντική συμβολή τους, ούτως ώστε να λάβουμε σήμερα την πρόσθετη χορηγία.<br/> <br/>Η βοήθεια όλων στο σκοπό που έχουν ταχθεί να υπηρετούν τα προσφυγικά μας Σωματεία είναι σημαντική. Συνεχίζουμε με αξιοπρέπεια και περηφάνεια την προσπάθεια μας, κρατώντας άσβεστη τη φλόγα της επιστροφής».<br/> <br/><b>Από την Ιστοσελίδα της ΚΟΠ</b></p>
    </article>
  </body>
</html>