<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/orban-viktor-az-ellenzek-tovabbra-is-diktaturasdit-jatszik"/>
    <meta property="og:site_name" content="infostart"/>
    <meta property="article:published_time" content="2019-11-18T18:51:00+00:00"/>
    <meta property="og:title" content="Orbán Viktor: az ellenzék továbbra is &quot;diktatúrásdit&quot; játszik"/>
    <meta property="og:description" content="Az uniós pénzek felhasználásáról, a kormány környezetpolitikájáról és az ellenzéki vezetésű önkormányzatok várható támogatásáról faggatták többek között a képviselők a miniszterelnököt az azonnali kérdések órájában."/>
  </head>
  <body>
    <article>
      <h1>Orbán Viktor: az ellenzék továbbra is "diktatúrásdit" játszik</h1>
      <address><time datetime="2019-11-18T18:51:00+00:00">18 Nov 2019, 18:51</time> by <a rel="author">Infostart / MTI</a></address>
      <h3>Az uniós pénzek felhasználásáról, a kormány környezetpolitikájáról és az ellenzéki vezetésű önkormányzatok várható támogatásáról faggatták többek között a képviselők a miniszterelnököt az azonnali kérdések órájában.</h3>
      <h4>A DK az uniós források felhasználásáról</h4>
      <p>Gréczy Zsolt (DK) arról beszélt, az uniós pénzek felhasználása során súlyos szabálytalanságokat tártak fel, és két opció merült fel az unió részéről. Átvizsgálják az egész rendszert és ennek alapján kell a büntetést megfizetni, vagy egy tízszázalékos átalányt rögzítenek, ami 5-700 milliárd forintot jelent. Kiemelte: azt a megoldást választotta a kormány, hogy nem átvilágítják a rendszert, hanem egy tízszázalékos átalányt fizetnek be büntetésként, amit szerinte az állampolgárok pénzéből finanszíroznának. Szerinte ez elképesztően gyalázatos és az unió történetében példátlan, ugyanis uniós tagállamot még ilyen büntetéssel nem szankcionáltak.</p>
      <p>Orbán Viktor miniszterelnök azt mondta: a képviselő egyetlen állítása sem igaz. Erre két magyarázat adható, nem akar igazat mondani, de tudja, illetve, hogy nem ismeri a tényeket. A kormányfő jelezte: egyelőre utóbbiból indul ki. Rögzítette: az a helyzet, hogy Magyarországot senki semmilyen büntetésre nem ítélte, egyetlen forintot sem vesztett az uniós forrásokból. Ezek a tények - jelentette ki a miniszterelnök.</p>
      <p>Gréczy Zsolt úgy reagált, vagy a miniszterelnök vagy az Európai Bizottság illetékes biztosa nem mond igazat. Azt kérte, utóbbi esetén, kérje számon a biztostól állításait. Szerinte a kormány vállalta a büntetés megfizetését a szabálytalan közbeszerzések miatt.</p>
      <p>Orbán Viktor viszonválaszában kiemelte: a magyar nyelvnek vannak szabályai, a korrekció nem jelent büntetést. Kijelentette: nem lehet Magyarországtól pénzt elvenni, ugyanis az uniós pénzeket 113 százalékban felhasználja. Képtelenség, hogy egyetlen forintnyi összeget is elveszítsen Magyarország. Arról, hogy ki mit fizessen meg, azt mondta: büntetési tételként ott a négyes metró, ami az önök kormányzása alatti esemény. "Esetleg fizessék be önök!" - mondta a miniszterelnök.</p>
      <h4>LMP: lesz változás a kormány környezetpolitikájában?</h4>
      <p>Schmuck Erzsébet (LMP) azt firtatta, lesz-e változás a kormány környezetpolitikájában? Szerinte e területről az elmúlt tíz évben sok jót nem lehet elmondani. 2010-ben első lépésként szétverték a környezetvédelmi intézményrendszert, megszűnt az önálló környezetvédelmi tárca - sorolta.</p>
      <p>Kitért a környezet- és természetvédelmi hatósági rendszer gyengítésére, ezek már nem a környezet és természetvédelmi szempontokat helyezik előtérbe, hanem egyes beruházói csoportok rövid távú gazdasági érdekeit. Példaként hozta a Normafánál tervezett 220 fa kivágását Natura 2000 területen, és a 2022-es gyorsasági motoros világbajnokság magyarországi rendezését.</p>
      <p>Orbán Viktor úgy fogalmazott: lehetne nagyvonalúbb is a képviselő, nagyon sok jó dolog is történt. A kormány - szemben az LMP-vel - nem a bürokratákat védi, hanem a környezetet. Ön állást akar szerezni embereknek a környezetvédelemre hivatkozva - mutatott rá. A motoros vb-ről azt mondta, az emberek Magyarországon szeretik a motorsportot, de vitassák meg, ez egy nyitott kérdés, nem lezárt ügy. A Normafáról jelezte: ott lakik, a 12. kerületben. Tartottak egy népszavazást, amit hosszú kampányt előzött meg, majd hoztak egy döntést és érdemes eszerint haladni.</p>
      <p>Schmuck Erzsébet reagálásában azt mondta: nem elengedőek a szép célok, programok, ezek megvalósításához intézményrendszerre és forrásokra van szükség. Előbbi gyakorlatilag nincs, forrás is nagyon kevés. Kitért arra: a nemzeti parkokat arra kényszeríti a kormány, hogy az ökológiai turizmust szolgálják.</p>
      <p>Orbán Viktor viszonválaszában kiemelte: nem érti, az ökológiai turizmust miért kell támadni, ez egy jó dolog, nem osztja a képviselő véleményét.</p>
      <p>Emlékeztetett a korábbi azonnali kérdések során adott válaszára, amikor jelezte: alig várja, hogy a főváros elfogadja a klímavészhelyzetre vonatkozó tervét, intézkedéseket hozzon és ami jó, nemzeti szintre emelhessék. Kár, hogy egyetlen ilyen döntés sem született - jegyezte meg Orbán Viktor.</p>
      <h4>A Párbeszéd az ellenzéki vezetésű települések támogatásáról</h4>
      <p>Szabó Tímea (Párbeszéd) arról beszélt, hogy a kormányfő október 13-a után azt mondta, együtt kíván működni az ellenzéki vezetésű városokkal. Ugyanakkor azt látják, hogy a kabinet sorra nyújtja be azokat a javaslatokat, amelyek arra mutatnak, meg akarják fojtani ezeknek a városoknak a vezetését.</p>
      <p>Beszélt az iparűzési adóra vonatkozó javaslatról is, amit egy salátatörvény tartalmaz, és arról szól, hogy ezen városok ezt az adónemet nem fordíthatják arra amire akarják, csak a helyi közlekedésre. Mi a célja az intézkedéseknek? - firtatta.</p>
      <p>Orbán Viktor kiemelte: azt látja, az ellenzék továbbra is "diktatúrásdit" játszik, ami ma már inkább mulatságos. Volt egy önkormányzati választás, és néhány helyen elég jól szerepelt az ellenzék. Ez diktatúrában nem szokás, s továbbra is elnyomásról, ellehetetlenítésről beszélnek. Úgy fogalmazott: "a győzelem soha sem végleges, és a vereség soha sem végzetes, ez egy politikai verseny". Megjegyezte: nincs olyan beadvány a Ház előtt, hogy iparűzési adót csak tömegközlekedési célra lehetne használni. Ezt félreérti, az szerepel a javaslatban, hogy első helyen - hívta fel a figyelmet.</p>
      <p>Szabó Tímea reagálásában azt kérdezte: akkor miért adták be ezt a javaslatot?</p>
      <p>A miniszterelnök jelezte: a jogszabályok végén ott az indoklás, és abban benne van, miért adják be az adott javaslatot.</p>
      <p>Kitért arra, abban egyetértés volt Karácsony Gergely főpolgármesterrel, hogy a legfontosabb a tömegközlekedés biztosítása, és ez a lépés ebbe az irányba mutat. Ennél fontosabbat ő sem tudott volna mondani - közölte a kormányfő.</p>
      <h4>Jobbik: mennyit kell fizetniük a magyar adófizetőknek?</h4>
      <p>Z. Kárpát Dániel (Jobbik) azt hozta fel a miniszterelnökhöz intézett kérdésében, hogy az Európai Bizottság nyolc kifogást talált magyar programokkal kapcsolatban, ebből "hét összefügg a közbeszerzésekkel, és az önök szorosan vett üzleti tevékenységével" - fogalmazott.</p>
      <p>Sérelmezte, hogy ezek egyenkénti tisztázása helyett egy tízszázalékos átalánybírságot fogadott el a kormány, az így elveszett tíz- vagy százmilliárdokat ugyanis szerinte a magyar büdzséből kell pótolni. Azt kérdezte a miniszterelnöktől: pontosítsa, hogy a magyar adófizetőknek mennyit kell fizetniük.</p>
      <p>Orbán Viktor miniszterelnök úgy felelt: a kérdést kellő mélységben egy bizottsági ülésen lehetne megvitatni.</p>
      <p>A kormány nem tesz különbséget uniós pénz és saját büdzsé között - folytatta válaszát. Az uniós pénzt azért kapja az ország, amit oda befizet.</p>
      <p>Sem európai uniós, sem magyar költségvetési pénzből egyetlen fölösleges beruházást sem lehet csinálni Magyarországon - szögezte le -, vagyis minden beruházásnak van értelme, ami megvalósul.</p>
      <p>Az uniós pénzeket mind meg fogjuk kapni, vagyis semmilyen büntetést nem kell fizetni - zárta szavait.</p>
      <h4>MSZP: miért érdek a Türk Tanács képviseletének befogadása?</h4>
      <p>Gurmai Zita (MSZP) azt kérdezte a miniszterelnöktől: mért szolgálja az ország érdekét, hogy úgy fogad be az ország török, azeri, üzbég vagy kazah állampolgárokat, vagyis a Türk Tanács európai képviseletét, hogy rájuk nem vonatkoznak a törvények.</p>
      <p>Miért magyar érdek, hogy a képviselet költségeit Magyarország fedezi, az irodát semmilyen magyar hatóság nem vizsgálhatja, és az adófizetés alól is mentesülnek? - sorolta kérdéseit, megjegyezve: ezen országokkal kevesebb, mint 2 százaléknyi a magyar külkereskedelem aránya. "Ez az önök mutyija a keleti haverokkal" - fogalmazott.</p>
      <p>Orbán Viktor miniszterelnök azt mondta: a jogszabályokat mindenkinek be kell tartani, a nemzetközi szervezetek képviseleteire vonatkozót is.</p>
      <p>Általános gyakorlatnak nevezte, hogy egy nemzetközi szervezet budapesti működését részben vagy egészben Magyarország fedezi, az ENSZ itteni irodáinak nagy részét is Magyarország finanszírozza.</p>
      <p>"Az persze nem zavarja önöket, hogy Nyugat-Európában hegyekben állnak a minaretek meg a dzsámik" - jegyezte meg a kormányfő -, "mert önök bevándorláspártiak.</p>
      <p>Mint fogalmazott, az ügyben leginkább az zavarta, hogy a magyarországi kunokon hetekig gúnyolódtak az ellenzékiek, csak azért, mert keleti származásúak. Feltette a kérdést: ha ugyanezt tette volna bárki a zsidó származásúakkal, mi történt volna az országban? Ne alkalmazza a kettős mércét, és adják meg a tiszteletet mindenkinek - mondta a képviselőnek.</p>
      <p>
        <i>Nyitókép: MTI/Kovács Attila</i>
      </p>
    </article>
  </body>
</html>