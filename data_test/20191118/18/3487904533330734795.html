<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/margaritis-gia-filipof-oudis-pio-acharistos-tou-evergetithentos"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T18:20:00+00:00"/>
    <meta property="og:title" content="Μαργαρίτης για Φιλίποφ: &quot;Ουδείς πιο αχάριστος του ευεργετηθέντος&quot;"/>
    <meta property="og:description" content="Ο εκπρόσωπος των δύο Κουβανών αθλητών της ομάδας βόλεϊ του ΠΑΟΚ, Κωσταντίνος Μαργαρίτης, πήρε θέση σχετικά με την επικείμενη απομάκρυνση τους."/>
  </head>
  <body>
    <article>
      <h1>Μαργαρίτης για Φιλίποφ: "Ουδείς πιο αχάριστος του ευεργετηθέντος"</h1>
      <h2>Ο εκπρόσωπος των δύο Κουβανών αθλητών της ομάδας βόλεϊ του ΠΑΟΚ, Κωσταντίνος Μαργαρίτης, πήρε θέση σχετικά με την επικείμενη απομάκρυνση τους.</h2>
      <address><time datetime="2019-11-18T18:20:00+00:00">18 Nov 2019, 18:20</time> by <a rel="author">Metrosport.gr Team</a></address>
      <p>Παράλληλα, εξαπέλυσε "επίθεση" στον πρώην τεχνικό των ασπρόμαυρων, Γιούρι Φιλίποφ.</p>
      <p>Αναλυτικά όσα αναφέρει στην δήλωσή του:</p>
      <p>"Με αφορμή τα όσα γράφονται στον Τύπο το τελευταίο διάστημα αλλά και τις παλαιότερες δηλώσεις του προπονητή Γιούρι Φιλίποφ, όπου αναφέρεται στο πρόσωπό μου, έχω να δηλώσω τα εξής: «Ουδείς πιο αχάριστος του ευεργετηθέντος», για το λόγο αυτό έχουμε να μιλήσουμε πάνω από πέντε χρόνια όπως σωστά και ο ίδιος επισημαίνει.</p>
      <p>Επειδή όμως η «αμερόληπτη» δημοσιογραφία έχει καλύψει έως τώρα μόνο τη μία πλευρά των γεγονότων θα ήθελα καταρχήν να υπενθυμίσω στον Γιούρι Φιλίποφ ότι ο ΠΑΟΚ είναι μια προσφυγική ομάδα και είναι ανεπίτρεπτο για ένα επαγγελματία προπονητή να λειτουργεί με πρακτικές άλλων εποχών, που δεν αρμόζουν στα ήθη και τις παραδόσεις του λαού μας, και ειδικά απέναντι σε δύο αθλητές διαφορετικού χρώματος και που προέρχονται από μία ταλαιπωρημένη χώρα.</p>
      <p>Και εξ όσων είμαι σε θέση να γνωρίζω, στον κ. Φιλίποφ δεν του επιβλήθηκαν οι παίκτες αλλά συναίνεσε στην συμπερίληψη αυτών στην φετινή ομάδα μετά από σειρά δοκιμών που έκανε ο ίδιος προσωπικά την καλοκαιρινή περίοδο όπως του προτάθηκε από τη Διοίκηση, κατά τα πρότυπα που πράττουν οι περισσότερες ομάδες προηγμένων πρωταθλημάτων.</p>
      <p>Και επειδή υπάρχουν αδιάσειστα στοιχεία και αποδείξεις για τα ανωτέρω, και φυσικά όχι μόνο για τα ανωτέρω, καλό θα ήταν ο κ. Φιλίποφ και οι συν αυτώ, να είναι πιο προσεχτικοί στις δηλώσεις τους, όπως επίσης θα παρακαλούσα αντίστοιχα τη δημοσιογραφική πένα που λειτουργεί με στόχο το καλό του αθλήματος να εξετάζει την πλήρη αλήθεια των γεγονότων χωρίς την παραμικρή ιδιοτέλεια και σίγουρα όχι μέσα από το πρίσμα μίας μόνο πλευράς.</p>
      <p>Όσο αφορά την πολύπαθη συνεργασία μου με τον ΑΣ ΠΑΟΚ, αρχής γενομένης από το έτος 2013 κατέθεσα μία λεπτομερή τεχνική έκθεση στον Πρόεδρο Αθανάσιο Κατσαρή με τις μεσοπρόθεσμες κινήσεις που πρέπει να γίνουν ώστε η ομάδα από την έκτη θέση που ήταν τότε, να μετασχηματιστεί σε ομάδα πρωταθλητισμού και Ευρωπαϊκής πορείας. Υπό την καθοδήγηση του κ. Προέδρου η ομάδα με την ελάχιστη αύξηση του προϋπολογισμού της και με καίριες μεταγραφικές κινήσεις, το έτος 2014 κατέκτησε το νταμπλ για πρώτη φορά στην ιστορία του συλλόγου. Το ίδιο έγινε και τη σεζόν 2015. Από το έτος 2016 και επερχόμενης της αλλαγής στη διοίκηση του ΤΑΠ, οι νέοι διοικούντες με έβγαλαν εκτός για δικούς τους λόγους και έκτοτε δεν είχα ουδεμία σχέση.</p>
      <p>Εξάλλου, από το Δεκέμβριο του 2017 έκλεισα το γραφείο μου και ο ρόλος μου παραμένει καθαρά συμβουλευτικός στον ΑΣ ΠΑΟΚ λόγω της πολυετούς φιλίας μου με τον κ. Κατσαρή. Σεβόμενος δε, αυτή την ανθρώπινη σχέση με τον ΑΣ ΠΑΟΚ παρέμεινα σιωπηλός έως τώρα και θα συνεχίσω να ακολουθώ αυτή την πρακτική, παρά τις αήθεις προσωπικές επιθέσεις που δέχομαι, καθώς θεωρώ ότι αυτό επιβάλλει, τόσο το καλό του αθλήματος, όσο και η ηρεμία του συλλόγου".</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/triti-niki-gia-ta-koritsia-tou-paok"/>
        <a href="http://www.metrosport.gr/article/triponto-korifis-gia-ton-irakli"/>
        <a href="http://www.metrosport.gr/article/sok-telionoun-kouvani-apo-ton-paok"/>
        <a href="http://www.metrosport.gr/article/me-aroma-kouvas-zevgarose-tis-nikes-tou-paok"/>
        <a href="http://www.metrosport.gr/article/stin-ert-to-olimpiakos-paok"/>
        <a href="http://www.metrosport.gr/article/apoklistiko-erchonte-kouvani-lithike-to-provlima"/>
      </related>
    </article>
  </body>
</html>