<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158790_1.html"/>
    <meta property="og:site_name" content="Novsport"/>
    <meta property="article:published_time" content="2019-11-18T18:17:00+00:00"/>
    <meta property="og:title" content="Airbnb стана спонсор на олимпийските игри със сделка за 500 млн."/>
    <meta property="og:description" content="Партньорството е за периода на следващите пет олимпийски форума"/>
  </head>
  <body>
    <article>
      <h1>Airbnb стана спонсор на олимпийските игри със сделка за 500 млн.</h1>
      <address><time datetime="2019-11-18T18:17:00+00:00">18 Nov 2019, 18:17</time> by <a rel="author">Пламен Димитров</a></address>
      <p> Компанията за отдаване на частни жилища под наем за кратки срокове Airbnb е новият партньор на Международния олимпийски комитет (МОК). Сделката е оценена на стойност 500 милиона долара, като договорът за спонсорство обхваща игрите до 2028 г. включително, съобщи Financial Times.</p>
      <p> <br/> <br/>Партньорството е за периода на следващите пет олимпийски форума - три летни в Токио (2020 г.), Париж (2024 г.), Лос Анджелис (2028 г.) и два зимни - Пекин 2022 и Милано 2026. Петте града са сред най-големите пазари на Airbnb.<br/> <br/> <br/>Според информацията сумата от 500 млн. долара включва плащане към МОК, както и поемане на разходите за услуги, които Airbnb ще предостави безплатно за настаняване на спортисти и хора от делегациите.<br/> <br/> <br/>"Ползите са очевидни по отношение на прозрачността и устойчивостта на игрите", каза президентът на МОК Томас Бах във връзка с партньорството.<br/> <br/> <br/>Това е най-голямата сделка за Airbnb. Компанията става един от 14-те главни спонсори на олимпийските игри, сред които са още "Кока кола", "Алибаба", "Атос", "Бриджстоун", Dow, "Дженерал електрик", "Интел", "Омега", "Панасоник", Procter &amp; Gamble, "Самсунг", "Тойота" и "Виза".</p>
    </article>
  </body>
</html>