<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/almanya-da-25-cana-mal-olan-listeria-skandal-buyuyor-26-ulkeye-satilan-etler-geri-cagrildi"/>
    <meta property="og:site_name" content="euronews"/>
    <meta property="article:published_time" content="2019-11-18T18:38:06+00:00"/>
    <meta property="og:title" content="Almanya'da 25 can alan etlerde listeria skandalı soruşturması büyüyor"/>
    <meta property="og:description" content="Geçtiğimiz ay Almanya'da listeria salgını ile gündem olan et üreticisi Wilke Waldecker'in üretim yapma lisansı iptal edildikten sonra skandalın boyutunun sanılandan daha büyük olduğu düşünülüyor. Firmanın iflas başvurusu reddedildi ve 26 ülkeye ihraç ettiği etler geri çağrıldı."/>
  </head>
  <body>
    <article>
      <h1>Almanya'da 25 can alan etlerde listeria skandalı soruşturması büyüyor</h1>
      <address><time datetime="2019-11-18T18:38:06+00:00">18 Nov 2019, 18:38</time> by <a rel="author">Sertaç Aktan</a></address>
      <p>Almanya'da listeria salgını ile gündem olan et üreticisi Wilke Waldecker'in üretim yapma lisansı iptal edildikten sonra skandalın boyutunun sanılandan daha büyük olduğu düşünülüyor.</p>
      <p>Alman savcılar, firmaya ait tüm sosisli ürünlerin salgın nedeniyle gerçekleşen 25 ölüm ve 12 hastalık vakası ile doğrudan ilişkisi olup olmadığını araştırıyor.</p>
      <p>2 Ekim tarihinde firmanın kapatılması kararını veren Veterinerlik İnceleme Ofisi'ne göre ilk listeria vakalarının izleri Waldecker'in pizza salamları ve kaynatılmış sosislerine kadar sürülmüştü.</p>
      <p>İlk incelemeyi yapan Robert Koch Enstitüsü firmanın ürünleri ile Hesse bölgesinde yaşayan iki yaşlı Alman vatandaşının ölümlerini birbirine bağlayan kanıtları sunmuştu. Şimdiye kadar 25 kişinin hayatını kaybettiği salgın nedeniyle Waldecker'in tüm ürün yelpazesi inceleniyor ve diğer ölümlerin de bu firmanın ürünlerine bağlı olup olmadığı araştırılıyor.</p>
      <p>Savcılık ofisi Waldecker'e karşı ihmalden cinayet suçlaması ile dava açabilir.</p>
      <h3>Vakalar gelmeye devam ediyor</h3>
      <p>Yaş ortalamaları 74 olan toplamda 37 kişinin listeria bakterisinden etkilendiği ve 'Sigma 1' denilen yani ürünlerle direk kontak sebebiyle etkilenmenin yaşandığı belirtiliyor. Listeria bakterisi genelde bağışıklık sistemi hali hazırda zayıflamış olan kişilerde öldürücü oluyor. Yaşlıları etkilemiş olmasının nedeni de bu olarak gösteriliyor.</p>
      <h3>Almanya ile sınırlı kalmadı</h3>
      <p>Almanya'da gün yüzüne çıkan et skandalı bu ülke ile sınırlı değil. Küresel seviyede satış yapan firma tüm ürünlerini geri çağırdı. Waldecker hayvan etlerinin 26 ülkede satıldığı kaydediliyor. Bunların arasında Japonya, ABD, Rusya ve AB ülkeleri de bulunuyor.</p>
      <h3>İflas başvurusu reddedildi</h3>
      <p>Firma pazartesi günü iflas için resmi başvurusunu yaptı. Üretim tesislerinin kapanmaması için alınan bu acil önlem işe yaramadı ve iflas başvurusu reddedildi.</p>
      <ul>
        <li>
          <b>
            <a href="https://tr.euronews.com/2019/08/25/kirmizi-et-tuketimini-azaltarak-amazonlarin-kurtarilmasina-yardimci-olabilirsiniz">Kırmızı et tüketimini azaltarak Amazonların kurtarılmasına yardımcı olabilirsiniz</a>
          </b>
        </li>
        <li>
          <b>
            <a href="https://tr.euronews.com/2019/02/18/ingiltere-de-vegan-sayisi-yukseldi-nufusun-yuzde-7-si-artik-hayvansal-urun-tuketmiyor">İngiltere'de vegan sayısı 3,5 milyona yükseldi: Nüfusun yüzde 7'si artık hayvansal ürün tüketmiyor</a>
          </b>
        </li>
      </ul>
    </article>
  </body>
</html>