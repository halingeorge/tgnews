<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-hewlett-packard-elsore-kikosarazta-a-xeroxot-1875600/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T18:42:00+00:00"/>
    <meta property="og:title" content="A Hewlett-Packard elsőre kikosarazta a Xeroxot"/>
    <meta property="og:description" content="A HP egyelőre nem kíván egyesülni a Xerox céggel."/>
  </head>
  <body>
    <article>
      <h1>A Hewlett-Packard elsőre kikosarazta a Xeroxot</h1>
      <address><time datetime="2019-11-18T18:42:00+00:00">18 Nov 2019, 18:42</time> by <a rel="author">MTI</a></address>
      <p>A HP igazgatótanácsa elsőre kikosarazta a közel két hete vevőként bejelentkező, nála jóval kisebb Xerox céget, de jelezte, hogy a döntése nem végleges.</p>
      <p>A Xerox november 7-én tett vételi ajánlatot a HP-ra, amely hétfőn azt közölte, hogy a kisebb rivális ajánlata „alulértékeli a céget és nem szolgálja a részvényesek érdekét”. A közlemény szerint az igazgatótanács ugyanakkor nem zárta ki a későbbiekben az egyesülést, és ezért kész a további tárgyalásokra. A HP árfolyama hétfőn a New York-i tőzsde nyitás előtti elektronikus kereskedésben 5 százalékkal gyengült pénteki záróértékéhez képest.</p>
      <figure>
        <img src="https://www.vg.hu/wp-content/uploads/2019/11/000HS7PA.jpg"/>
        <figcaption>Fotó: AFP</figcaption>
      </figure>
      <p>A Xerox 33 milliárd dolláros vételi ajánlata egy részvényre lebontva 22 dollárt jelent. A Xerox ajánlatában az szerepelt, hogy részvényenként 17 dollárt készpénzben, a fennmaradó részt pedig Xerox részvényekkel egyenlíti ki.</p>
      <aside>A HP piaci tőkeértéke 30 milliárd dollár, a Xeroxé jóval kisebb, 8,4 milliárd dollár.</aside>
      <p>Mindkét cég komoly kihívásokkal néz szembe, mivel csökken a printerek és az ezekhez szükséges festékpatronok iránti kereslet. Nyereségességük fenntartása érdekében költségeik csökkentésére kényszerülnek. A Xerox tavalyi bevétele 10 milliárd dollár, a HP-é mintegy 58 milliárd dollár volt.</p>
      <p>A HP tavalyi bevételének mintegy kétharmada a személyi számítógépek eladásából származott, ugyanakkor a működési nyereség 71 százalékát a printereket és a festékpatronokat gyártó ágazat termelte ki.</p>
    </article>
  </body>
</html>