<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597987/ypothesi-paiderastias-me-drasti-enan-xeirourgo-erevnoun-stin-gallia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T18:57:00+00:00"/>
    <meta property="og:title" content="Υπόθεση παιδεραστίας με δράστη έναν χειρουργό ερευνούν στην Γαλλία"/>
    <meta property="og:description" content="Οι γαλλικές δικαστικές αρχές έχουν ταυτοποιήσει 250 πιθανά θύματα ενός συνταξιούχου χειρουργού, του Ζοέλ Λε Σκουαρνέκ, ο οποίος θεωρείται ύποπτος για..."/>
  </head>
  <body>
    <article>
      <h1>Υπόθεση παιδεραστίας με δράστη έναν χειρουργό ερευνούν στην Γαλλία</h1>
      <address><time datetime="2019-11-18T18:57:00+00:00">18 Nov 2019, 18:57</time> by <a rel="author">sigmalive</a></address>
      <p>Οι γαλλικές δικαστικές αρχές έχουν ταυτοποιήσει 250 πιθανά θύματα ενός συνταξιούχου χειρουργού, του Ζοέλ Λε Σκουαρνέκ, ο οποίος θεωρείται ύποπτος για δεκάδες βιασμούς και σεξουαλικές επιθέσεις εναντίον ανήλικων ασθενών κατά την διάρκεια των 30 και πλέον ετών της καριέρας, του στην κεντρική και την δυτική Γαλλία, σε μια πρωτοφανούς έκτασης υπόθεση παιδεραστίας για τη χώρα.</p>
      <p>Ο 68χρονος Σκουαρνέκ προφυλακίστηκε αφού τού ασκήθηκε δίωξη πριν από δύο χρόνια. Η δίκη του για βιασμό και σεξουαλική κακοποίηση τεσσάρων θυμάτων –ανήλικων εκείνη την εποχή– έχει οριστεί για τις 13-17 Μαρτίου στο Εφετείο της Σαρέντ-Μαριτίμ.</p>
      <p>Τα γεγονότα, τα οποία παραδέχεται εν μέρει, ανάγονται στο διάστημα 1989-2017. Κατά την διάρκεια αυτής της περιόδου, ο γιατρός εργάστηκε στην Τουρέν, στην Λος, στη Βρετάνη, στην Βαν, στην Λοράν και στην Σαρέντ-Μαριτίμ.</p>
      <p>Το κατηγορητήριο σε βάρος του φαίνεται τώρα ότι θα διευρυνθεί. Το 2017, στο τελευταίο σπίτι όπου διέμενε στη Σαρέντ-Μαριτίμ, οι αστυνομικοί ανακάλυψαν μερικά μυστηριώδη μπλοκάκια που περιλάμβαναν τα ονόματα περίπου 200 παιδιών. Από τις έρευνες που ακολούθησαν, ταυτοποιήθηκαν σχεδόν 250 πιθανά θύματα και διαπιστώθηκε ότι δεν έχουν παραγραφεί τα αδικήματα που ενδεχομένως διέπραξε ο χειρουργός σε βάρος τους. Σύμφωνα με την ανακοίνωση που εξέδωσε σήμερα ο εισαγγελέας της Λα Ροσέλ, Λοράν Ζουκοβίτς, 184 άνθρωποι εξέφρασαν την βούληση να προσφύγουν εναντίον του Σκουαρνέκ. Σχεδόν όλοι τους –για την ακρίβεια, οι 181– ήταν ανήλικοι την εποχή των γεγονότων. Μέχρι στιγμής έχουν ληφθεί καταθέσεις από 209 πιθανά θύματα.</p>
      <p>Η έρευνα επικεντρώνεται στην Βρετάνη, κυρίως στο Μορμπιάν και στο Φινιστέρ.</p>
      <p>Ο «χειρουργός του Ζονζάκ» συνελήφθη τον Μάιο του 2017 μετά από καταγγελία για βιασμό που υπέβαλαν οι γονείς ενός κοριτσιού, που ήταν γείτονές του στο Ζονζάκ. Διαπιστώθηκε τότε ότι ο Σκουαρνέκ δεν ήταν άγνωστος στις αρχές: το 2005 είχε καταδικαστεί στην Βαν για κατοχή υλικού παιδικής πορνογραφίας. Στις έρευνες που έγιναν στο σπίτι του βρέθηκαν κούκλες, περούκες και πορνογραφικό υλικό, καθώς και το χειρόγραφο σημειωματάριο, στο οποίο ο γιατρός ανέφερε ονόματα αγοριών και κοριτσιών και περιέγραφε διάφορες σεξουαλικές πράξεις.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>