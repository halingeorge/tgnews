<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/na-envelope-se-znovu-stavi-zed-z-krabic-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T18:08:00+00:00"/>
    <meta property="og:title" content="Jako před třiceti lety. V Olomouci se znovu staví zeď z krabic"/>
    <meta property="og:description" content="Před 30 lety spontánní akce studentů symbolizovala bariéru mezi komunistickým vedením a ostatními občany. Nyní olomoučtí vysokoškoláci zeď z papírových krabic na Envelopě staví znovu. A připojit se celý týden opět může i veřejnost."/>
  </head>
  <body>
    <article>
      <h1>Jako před třiceti lety. V Olomouci se znovu staví zeď z krabic</h1>
      <address><time datetime="2019-11-18T18:08:00+00:00">18 Nov 2019, 18:08</time> by <a rel="author">František Berger</a></address>
      <p>Krabicová zeď před tehdejším sídlem KSČ na dnešní třídě 17. listopadu vznikla v roce 1989 během několika desítek minut. Symbolicky v den, kdy komunisté do svého sídla svolali delegáty okresního výboru k jednání.</p>
      <p>„Potupně museli procházet kordonem stávkujících, dostali morální výprask. Poukázali jsme na pomyslnou zeď mezi nimi a prostým lidem,“ vypráví," Martin Štainer, tehdejší student a člen stávkového výboru Univerzity Palackého v Olomouci. </p>
      <p>„Vůbec nechápu, kde se vzalo tolik krabic. Tehdy se nedaly jen tak koupit,“ vzpomíná.</p>
      <p>Tři metry vysoká a stovky metrů dlouhá zeď připomínala mraveniště, když zástupy lidí nosily další a další popsané a pomalované papírové bedny.</p>
      <p>„Věděli jsme, že je důležité, aby revoluce lidi bavila. Aby nebyla jenom o politice, ale také o srandě,“ vysvětlil Martin Šteiner smysl studentské iniciativy.</p>
      <figure>
        <img src="https://g.denik.cz/43/29/olomouc-palachovo-namesti-happening-1989-sametova-revoluce-retro-10_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/sametova-revoluce-olomouc-oslavy-palachovo-namesti-20191117.html">VIDEO: Sametovou revoluci Olomoučané oslavili na Palachově náměstí Přečíst článek ›</a>
      </aside>
      <h3>Nová hesla</h3>
      <p>Tento týden se krabicová zeď staví znovu. Bedýnky s nápisy mohou lidé před právnickou fakultu přidávat do pátku 22. listopadu.</p>
      <p>Hesla jako Konec vlády jedné strany, Jakeše do koše! či Havel na Hrad doplňují nyní ta, která doprovázejí současné demonstrace. Proti Andreji Babišovi a Miloši Zemanovi.</p>
      <p>„Lidé si nosí vlastní, ale máme zásobu krabic i věci k malování,“ vzkázala studentka Kristýna, která pomáhá s organizací.</p>
      <p>Součástí akce je výstava fotografií Jindřicha Štreita z cyklu Abnormalizace. </p>
      <figure>
        <img src="https://g.denik.cz/43/07/sametova-revoluce-161190-b_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/sametova-revoluce-v-olomouci-listopad-1989-20191116.html">Sametová revoluce v Olomouci OBRAZEM. Připomeňte si euforii 1989 Přečíst článek ›</a>
      </aside>
    </article>
  </body>
</html>