<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rynok-zemli/30278580.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T18:35:02+00:00"/>
    <meta property="og:title" content="Міністр заявив, що СБУ і розвідка перевірятимуть підозрілі угоди про купівлю землі"/>
    <meta property="og:description" content="Служба безпеки України та розвідка перевірятимуть підозрілі угоди про купівлю землі сільськогосподарського призначення, заявив міністр розвитку економіки, торгівлі й сільського господарства Тимофій Ми"/>
  </head>
  <body>
    <article>
      <h1>Міністр заявив, що СБУ і розвідка перевірятимуть підозрілі угоди про купівлю землі</h1>
      <address>
        <time datetime="2019-11-18T18:35:02+00:00">18 Nov 2019, 18:35</time>
      </address>
      <p>Служба безпеки України та розвідка перевірятимуть підозрілі угоди про купівлю землі сільськогосподарського призначення, заявив міністр розвитку економіки, торгівлі й сільського господарства Тимофій Милованов в ефірі Радіо Свобода.</p>
      <p>Про це він сказав у відповідь на припущення, що жителі непідконтрольних українській владі територій з українськими паспортами зможуть купувати землю «в інтересах Росії, за гроші Росії».</p>
      <p>«Для цього є СБ. Для цього є Служба зовнішньої розвідки. Ця інформація є. Вона під грифом, і, дійсно, ми ці угоди будемо скасовувати», – сказав Милованов в ефірі проєкту Радіо Свобода #ВУкраїні.</p>
      <p>Міністр наголосив, що до 2017 року російська компанія через посередників контролювала 200 тисяч гектарів.</p>
      <figure>
        <iframe src="https://www.youtube.com/embed/RGEmyyA8UIU" width="640" height="360" data-service="Youtube" scrolling="no"/>
      </figure>
      <p>«Тому статус-кво насправді дозволяє бути непрозорому власнику. Нібито в оренді, а контролюється російською компанією. І все це сьогодні можливо», – заявив Милованов.</p>
      <p>Він додав, що Рада національної безпеки та оборони України може заблокувати будь-яку угоду.</p>
      <p>«Будується механізм аналітичний, коли Служба розвідки чи внутрішня служба надають інформацію про те, що є небезпечним для України. Має РНБО чи інші установи просто заборонити угоду», – зазначив міністр.</p>
      <p>13 листопада Верховна Рада в першому читанні <a href="https://www.radiosvoboda.org/a/news-rada-rynok-zemli/30269447.html">підтримала проєкт закону</a> про ринок землі сільськогосподарського призначення з 1 жовтня 2020 року.</p>
      <p>Мораторій на продаж землі запроваджений у 2001 році. Його дія <a href="https://www.radiosvoboda.org/a/news-moratoriy/29667650.html">має завершитися 1 січня 2020 року</a>, якщо Верховна Рада знову його не продовжить.</p>
      <p>Відкриття ринку землі підтримують західні організації, зокрема Міжнародний валютний фонд та Європейський суд із прав людини. Продаж сільськогосподарської землі в Україні наразі офіційно заборонений.</p>
    </article>
  </body>
</html>