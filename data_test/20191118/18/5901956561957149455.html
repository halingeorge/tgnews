<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/pozar-unicil-sest-avtov-249120"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T18:11:00+00:00"/>
    <meta property="og:title" content="Požar uničil šest avtov"/>
    <meta property="og:description" content="TRBOVLJE – Trboveljski gasilci so se izkazali tudi pri reorganizaciji. Pod vodstvom novega vodje Prostovoljnega gasilskega društva Trbovlje mesto s poklicnim jedrom Simona Lasa, ki je gasilsko krm..."/>
  </head>
  <body>
    <article>
      <h1>Požar uničil šest avtov</h1>
      <h2>V Trbovljah ponoči zagorelo pri nekdanjem hotelu. Meščani se bojijo, da je bil na delu spet požigalec.</h2>
      <address><time datetime="2019-11-18T18:11:00+00:00">18 Nov 2019, 18:11</time> by <a rel="author">Roman Turnšek</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1646368.jpg"/>
          <figcaption>Škoda je ogromna.</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1646371.jpg"/>
          <figcaption>Policija je zaradi preiskave zaprla območje požara. FOTOGRAFIJE: Roman Turnšek</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1646370.jpg"/>
          <figcaption>Škoda je nastala tudi na nekdanjem hotelu.</figcaption>
        </figure>
      </slideshow>
      <p>TRBOVLJE – Trboveljski gasilci so se izkazali tudi pri reorganizaciji. Pod vodstvom novega vodje Prostovoljnega gasilskega društva Trbovlje mesto s poklicnim jedrom <b>Simona Lasa</b>, ki je gasilsko krmilo prevzel pred kratkim, so uspešno opravili intervencijo pri nekdanjem trboveljskem hotelu in preprečili večjo nesrečo.<br/><br/>V četrtek zgodaj zjutraj je zagorelo na parkirišču tik ob stavbi, ki so jo pred leti iz nekdanjega hotela spremenili v stanovanjsko. Zagorel je eden od parkiranih avtomobilov, nato se je ogenj razširil na druga vozila in se lotil tudi stavbe.<br/><br/>»Ob približno pol treh zjutraj sem zaslišal glasno pokanje in sprva mislil, da razgraja kakšna mladina s kontejnerji in podobno. Opazil sem, da se kadi, nato še ogenj. Takoj sem poklical 112 in so fantje rekli, da so gasilci že na poti,« nam je povedal Trboveljčan <b>Pavel Ambrož</b>.</p>
      <figure>
        <img src="https://www.slovenskenovice.si/images/slike/2019/11/14/1646371.jpg"/>
        <figcaption>Policija je zaradi preiskave zaprla območje požara. FOTOGRAFIJE: Roman Turnšek</figcaption>
      </figure>
      <p>Policisti so zaprli cesto okrog stavbe, prišli so tudi forenziki in predstavniki upravnika stavbe. »Gasilci smo bili o dogodku obveščeni ob 2.40, ob 2.45 je bil že izvoz. Na teren je šlo 16 gasilcev, poklicnih in prostovoljnih, še nekaj jih je bilo v pripravljenosti,« je povedal Simon Las. Med krajani se je hitro raznesel glas, da je bil požar podtaknjen, in sicer z ljubezenskim ozadjem. Podobna nesreča se je primerila nedolgo nazaj, pred kakšnimi 15 dnevi, tudi v naselju Sallaumines. Tudi tam naj bi nekdo osebni avto polil z vnetljivo tekočino in zažgal.</p>
      <figure>
        <img src="https://www.slovenskenovice.si/images/slike/2019/11/14/1646370.jpg"/>
        <figcaption>Škoda je nastala tudi na nekdanjem hotelu.</figcaption>
      </figure>
      <p>Šest avtomobilov je povsem zgorelo, nekaj škode je tudi na pročelju stavbe. »Od vročine so popokale šipe, osmojeni sta fasada in notranjost stanovanj na tej strani. Stanovanja k sreči niso uničena, nekaj je počrnelih sten tudi v notranjosti. Avto, ko zagori, je takoj vročine 1000 stopinj, poči kakšen air bag in podobno, da ne govorim o bencinu. V stavbi na srečo ni gorelo, bil je le dim. Na sosednje stavbe ni šlo nič,« je razložil Las. Kljub temu so evakuirali 30 stanovalcev, občina je ponudila namestitve, a kot kaže, ne bodo potrebne.</p>
      <blockquote>30 stanovalcev so evakuirali.</blockquote>
    </article>
  </body>
</html>