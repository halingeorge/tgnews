<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Mossos-autocritica-Pere-Ferrer-carta-agents-plantilla-protestes-aldarulls-sentencia_0_2346365496.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T18:01:27+00:00"/>
    <meta property="og:title" content="El director dels Mossos diu que &quot;l'autocrítica és necessària&quot; però que no pot qüestionar el projecte"/>
    <meta property="og:description" content="En una valoració de les actuacions de l'últim mes, el cap polític del cos assegura que l'organització ha de &quot;sortir més reforçada&quot;"/>
  </head>
  <body>
    <article>
      <h1>El director dels Mossos diu que "l'autocrítica és necessària" però que no pot qüestionar el projecte</h1>
      <h2>En una valoració de les actuacions de l'últim mes, el cap polític del cos assegura que l'organització ha de "sortir més reforçada"</h2>
      <address>
        <time datetime="2019-11-18T18:01:27+00:00">18 Nov 2019, 18:01</time>
      </address>
      <p>El cap polític dels Mossos d'Esquadra, Pere Ferrer, el director del cos, ha enviat una carta a la plantilla per fer balanç de les protestes i els aldarulls de l'últim mes per la sentència del Tribunal Suprem contra els líders independentistes. "L'autocrítica és necessària i no hi podem ni hi volem renunciar", ha dit Ferrer en la seva missiva, però ha afegit que aquesta autocrítica "no es pot convertir en un qüestionament general del projecte, i la principal garantia per a tothom és que a la policia de la Generalitat sempre es revisen totes les actuacions i, quan s'escau, s'apliquen els procediments interns per corregir-les". En aquest sentit, el director dels Mossos ha subratllat que la situació "ha estat tant complexa com excepcional i que, per tant, la revisió crítica ha d'evitar recrear-se només en actuacions concretes, sinó que ha de ser integral, del dispositiu sencer".</p>
      <figure>
        <img src="https://www.ara.cat/2019/10/17/politica/Mossos-carregar-duresa-disparar-projectils_2327177390_66670882_117x66.jpg"/>
      </figure>
      <p>
        <a href="https://www.ara.cat/judici-presos-politics-1-octubre/Mossos-violencia-protestes-sentencia-actuacions-carta-cap-Sallent-Torra-Buch_0_2330767128.html">El cap policial dels Mossos diu que "mai s'havien enfrontat a una protesta amb tanta violència"</a>
      </p>
      <p>En la carta que ha enviat aquest dilluns a tots els agents, Ferrer ha considerat que els entrebancs i els desencerts que s'hagin pogut produir en les quatre setmanes de mobilitzacions s'han de transformar "en oportunitats" perquè l'organització "surti més reforçada". "Tot i que després d'unes setmanes amb molta tensió als carrers és probable que les reivindicacions continuïn, no vull deixar d'agrair-vos la feina que heu fet i que seguireu fent", ha defensat el cap polític dels Mossos, que ha assegurat que s'han resolt "situacions d'una gran complexitat operativa sense desdibuixar ni renunciar als principis d'actuació: la congruència, l'oportunitat i la proporcionalitat". "Malgrat les crítiques i la incomprensió que poden generar algunes actuacions, també són moltes les institucions i les persones que em traslladen el seu agraïment i la seva confiança en la vostra feina", ha remarcat Ferrer.</p>
      <p>"Hem passat unes setmanes molt complexes en les quals hem hagut d'afrontar un escenari al carrer que ha posat i segueix posant a prova la policia de la Generalitat", ha valorat el director dels Mossos. "Unes setmanes de mobilització permanent, amb llargues jornades de treball i tensió incessant que l'organització està superant, una dedicació que reforça sense fissures la meva confiança en tots els membres del cos", ha afegit. "Som una policia arrelada a la cultura i al poble del qual neix. Som una policia moderna i democràtica que ha crescut gràcies a l'esforç de molta gent. Som una policia que manté intacta la vocació de protegir a la ciutadania a la que servim gràcies a la dedicació de molts professionals que hi doneu el millor de vosaltres mateixos", ha conclòs Ferrer en la seva missiva: "La nostra responsabilitat és vetllar perquè segueixi creixent i servint la ciutadania de Catalunya amb excel·lència i professionalitat".</p>
      <figure>
        <img src="https://www.ara.cat/2019/10/24/politica/Mossos-Eduard-Sallent-Dia-Esquadres_2331377182_66871011_117x66.jpg"/>
      </figure>
      <p>
        <a href="https://www.ara.cat/judici-presos-politics-1-octubre/cupula-Mossos-suport-institucional-dispositiu-sentencia-comandaments_0_2331367101.html">La cúpula dels Mossos troba a faltar suport institucional</a>
      </p>
    </article>
  </body>
</html>