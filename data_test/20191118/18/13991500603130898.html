<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/501466-gennadij-orbu-sbornuyu-ukrainy-vse-budut-boyatsya-i-uvazhat-na-evro-2020"/>
    <meta property="og:site_name" content="Dynamomania.com"/>
    <meta property="article:published_time" content="2019-11-18T18:17:00+00:00"/>
    <meta property="og:title" content="Геннадий ОРБУ: &quot;Сборную Украины все будут бояться и уважать на ЕВРО-2020&quot;"/>
    <meta property="og:description" content="Екс-гравець збірної України та донецького «Шахтаря» Геннадій Орбу ексклюзивно для «Рейтингу Букмекерів» підсумував результати національної команди в кваліфікації до чемпіонату Європи та поділився очікуваннями від виступу команди Шевченка у фінальній частині турніру."/>
  </head>
  <body>
    <article>
      <h1>Геннадий ОРБУ: "Сборную Украины все будут бояться и уважать на ЕВРО-2020"</h1>
      <address>
        <time datetime="2019-11-18T18:17:00+00:00">18 Nov 2019, 18:17</time>
      </address>
      <p>Екс-гравець збірної України та донецького «Шахтаря» Геннадій Орбу ексклюзивно для «Рейтингу Букмекерів» підсумував результати національної команди в кваліфікації до чемпіонату Європи та поділився очікуваннями від виступу команди Шевченка у фінальній частині турніру.</p>
      <p><b>— Вам сподобалася гра збірної України в Сербії?<br/></b><br/>— Чесно кажучи, я коли дивився футбол у Белграді, у мене склалося враження, що це товариський матч. Глядачів не було. Серби та українці не бігали, а ходили пішки полем. Утім, наша збірна виконала завдання та не програла в останньому матчі відбору, що дозволило нам кваліфікуватися на чемпіонат Європи до першого кошику. Це однозначно успіх!<br/><b><br/></b><b>— Завдяки чому підопічні Шевченка провели весь 2019-й рік без поразок?<br/></b><br/>— Справа в тому, що зараз таке покоління футболістів, яке грає в Європі, а не в чемпіонаті України. Яремчук, Ярмоленко, Зінченко, Малиновський. Ці футболісти вже набули неоціненного досвіду.<br/><b><br/></b><b>— Проти Сербії не зіграли Зінченко та Степаненко. Чи має збірна гідну заміну основним гравцям?<br/></b><br/>— Так, Шевченко зараз має обойму з 14-15 гравців, які готові виконувати завдання, які стоять перед ними та підміняти партнерів.<br/><b><br/></b><b>— Чи важливо, що в кваліфікації Євро-2020 Україна буде серед сіяних команд?<br/></b><br/>— Думаю, що це все другорядне питання. На чемпіонаті Європи не буває слабких суперників. Упевнений, що на будь-якого суперника потрібно буде налаштовуватися. Лише згадайте, як ми виграли в Люксембургу, коли Родрігес на останніх хвилинах забив м’яч у власні ворота. Всі матчі відбуватимуться у такому напруженні. Нам, можливо, випаде Нідерланди чи Данія. Це хіба погані суперники?<br/><b><br/></b><b>— Над чим варто попрацювати збірній України за півроку до чемпіонату Європи?<br/></b><br/>— Це питання краще адресувати до тренерського штабу Шевченка. Я лише сподіваюся, що всі футболісти збірної вдало проведуть другу частину сезону та підійдуть до Євро-2020 в хорошому фізичному стані і без травм. З усім іншим Андрій Миколайович впорається.<br/><b><br/></b><b>— Який результат чекаєте від збірної на Євро-2020?<br/></b><br/>— Завдання буде ставити Шевченко. Я думаю, що варто боротися за вихід з групи. Втім, апетит приходить під час їжі.<br/><b><br/></b><b>— Сабо говорить, що бачить збірну України в топ-3 чемпіонату Європи.,.<br/></b><br/>— Думаю, що рано про це говорити. Давайте дочекаємося принаймні жеребкування груп фінальної частини Євро-2020, а тоді буде видніше.<br/><b><br/></b><b>— Чи зробить Шевченко висновки з провального чемпіонату Європи-2016?<br/></b><br/>— На мою думку, так. З попереднього Євро, здається, залишилися лише Ярмоленко, Коноплянка, Степаненко та П’ятов. Зараз зовсім інша збірна! Футболісти, які грають в іноземних чемпіонатах, змінили команду. Маю надію, що збірна України зробить крок вперед у порівнянні з минулим чемпіонатом Європи.<br/><b><br/></b><b>— Чи може Євро-2020 стати проривом для нашої збірної та наших гравців?<br/></b><br/>— Я цього не можу сказати. Все залежатиме від жеребкування, а особливо – від першого матчу. До цього ще далеко, тому поки можу лише сподіватися на хорошу форму та відсутність травм для футболістів.<br/><b><br/></b><b>— Як гадаєте, в Європі будуть більше поважати збірну України, ніж раніше? Чого лише варта перемога над чинним чемпіоном – Португалією!<br/></b><br/>— Авжеж-авжеж! Чемпіонат Європи – це особливий турнір, який триває декілька тижнів. Збірну України всі боятимуться і поважатимуть на Євро-2020. Кожен буде максимально налаштовуватися на матч проти українців. У принципі, як і ми на всіх.<br/><br/>Можна з оптимізмом дивитися на майбутній турнір. Збірна України вже має гравців з досвідом виступів у Лізі чемпіонів і топ-чемпіонатах Європи. Це вже не та збірна, що була чотири роки тому.<br/><b><br/></b><b>— Подейкують, що для Шевченка Євро-2020 буде останнім на чолі збірної…<br/></b><br/>— Не знаю, куди він піде, зате знаю, що Андрій Миколайович усе зробить, аби збірна успішно виступила. Буде мотивація на 100%, повірте!</p>
      <footer>Источник: <a href="http://bookmaker-ratings.com.ua/">Рейтинг букмекеров</a></footer>
    </article>
  </body>
</html>