<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/concert-gratuit-pentru-oradeni-ioan-bocsa-si-ansamblul-icoane-vor-canta-colinde-si-melodii-traditionale-romanesti-video-152871.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T18:31:00+00:00"/>
    <meta property="og:title" content="Concert gratuit pentru orădeni: Ioan Bocşa şi Ansamblul &quot;Icoane&quot; vor cânta colinde şi melodii tradiţionale româneşti (VIDEO)"/>
    <meta property="og:description" content="Orădenii sunt invitaţi, vineri, la Catedrala greco-catolică 'Sfântul Nicolae' la un concert de iarnă, cu colinde şi cântece tradiţionale româneşti, susţinut de interpretul Ioan Bocşa şi de Ansamblul de muzică tradiţională 'Icoane'. Intrarea este liberă."/>
  </head>
  <body>
    <article>
      <h1>Concert gratuit pentru orădeni: Ioan Bocşa şi Ansamblul "Icoane" vor cânta colinde şi melodii tradiţionale româneşti (VIDEO)</h1>
      <address><time datetime="2019-11-18T18:31:00+00:00">18 Nov 2019, 18:31</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <figure>
        <img src="https://cdn.ebihoreanul.ro/static/gallery_big/concert-ioan-bocsa-ansamblul-icoane-181119.JPG"/>
        <figcaption>Foto: arhivă</figcaption>
      </figure>
      <p>Orădenii sunt invitaţi vineri, la Catedrala greco-catolică "Sfântul Nicolae" la un concert de iarnă, cu colinde şi cântece tradiţionale româneşti, susţinut de interpretul Ioan Bocşa şi de Ansamblul de muzică tradiţională "Icoane". Intrarea este liberă.</p>
      <p>Potrivit unui comunicat de presă transmis luni de organizatori, în deschiderea evenimentului vor cânta corurile de copii "Enjoy Music", condus de Ovidiu Lazăr şi Alexandra Cristea, şi corul Liceului Greco-Catolic "Iuliu Maniu", condus de profesoara Nicoleta Tâmpu.</p>
      <p>Concertul este organizat de Episcopia Greco-Catolică din Oradea şi va avea loc vineri, de la ora 18.</p>
      <p>Ioan Bocșa este un solist de muzică populară ardelenească și profesor universitar în Cluj-Napoca. Ansamblul de muzică tradiţională românească "Icoane” a fost înfiinţat în anul 1995, din dorinţa de a reînvia şi promova valorile spirituale tradiţionale româneşti.</p>
      <p>Ansamblul, instruit şi condus de Ioan Bocşa şi lectorul Alina Stan, este format din studenţi şi absolvenţi, având ca liant pasiunea pentru tot ceea ce înseamnă tradiţie.</p>
      <p>Repertoriul ansamblului cuprinde în cea mai mare parte colinde, dar şi cântece tradiţionale româneşti şi transilvănene.</p>
      <figure>
        <iframe src="https://www.youtube.com/embed/lqmPgPH1Ch8" width="460" height="360" data-service="Youtube" scrolling="no"/>
      </figure>
    </article>
  </body>
</html>