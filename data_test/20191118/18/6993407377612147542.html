<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-frantsia-zakhopleni-sudna/30278892.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T18:29:44+00:00"/>
    <meta property="og:title" content="Франція: повернення захоплених суден будує «довіру» перед самітом у Парижі"/>
    <meta property="og:description" content="Франція привітала передачу Росією трьох українських військових суден, що були захоплені Москвою в Чорному морі минулого року, заявивши, що цей крок сприятиме запланованому на грудень саміту «нормандсь"/>
  </head>
  <body>
    <article>
      <h1>Франція: повернення захоплених суден будує «довіру» перед самітом у Парижі</h1>
      <address>
        <time datetime="2019-11-18T18:29:44+00:00">18 Nov 2019, 18:29</time>
      </address>
      <p>Франція привітала передачу Росією трьох українських військових суден, що були захоплені Москвою в Чорному морі минулого року, заявивши, що цей крок сприятиме запланованому на грудень саміту «нормандської четвірки» в Парижі.</p>
      <p>«Цей жест ... сприяє зміцненню довіри в діалозі між Росією й Україною», – йдеться в заяві офісу президента Франції 18 листопада за підсумками телефонної розмови французького й російського лідерів Емманюеля Макрона і Володимира Путіна.</p>
      <p>За повідомленням, Макрон і Путін також обговорили «підготовку» до саміту, проведення якого заплановане на 9 грудня в Парижі. У зустрічі мають взяти участь лідери України, Росії, Франції й Німеччини.</p>
      <p>Паризький саміт стане першою зустріччю між Путіним і Зеленським, який був обраний президентом України у квітні.</p>
      <p>18 листопада буксир «Яни Капу» і малі броньовані артилерійські катери «Нікополь» і «Бердянськ» <a href="https://www.radiosvoboda.org/a/news-kerchenska-protoka/30278069.html">повернули Україні</a>. Наразі <a href="https://www.radiosvoboda.org/a/news-zakhopleni-korabli-pryamuut-dodomu/30278182.html">кораблі «прямують додому»</a>.</p>
      <p>Росія <a href="https://www.radiosvoboda.org/a/29620112.html">захопила три кораблі</a> ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках <a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html">обміну утримуваними</a>. При цьому Росія <a href="https://www.radiosvoboda.org/a/news-moriaky-kvartyry-odesa/30195651.html">відпустила моряків </a>формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
    </article>
  </body>
</html>