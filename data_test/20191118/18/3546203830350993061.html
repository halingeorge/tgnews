<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_960513811_Ok_bumar_-_forma_na_protest_ili_vazrastova_diskriminatsiya"/>
    <meta property="og:site_name" content="webcafé"/>
    <meta property="article:published_time" content="2019-11-18T18:13:00+00:00"/>
    <meta property="og:title" content="&quot;Ок, бумър&quot; - форма на протест или възрастова дискриминация"/>
    <meta property="og:description" content="Изразът е използван от младежите като израз на бунт"/>
  </head>
  <body>
    <article>
      <h1>"Ок, бумър" - форма на протест или възрастова дискриминация</h1>
      <address><time datetime="2019-11-18T18:13:00+00:00">18 Nov 2019, 18:13</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2017/06/28/teenagers518/1170x752.jpg"/>
        <figcaption>Изразът е използван като знак на бунт от младите на Запад<cite>Снимка: © Getty Images</cite></figcaption>
      </figure>
      <p>
        <i>-Вие младите не правите нищо друго, освен да използвате мобилните си телефони.</i>
      </p>
      <p>
        <i>-Ок, бумър.</i>
      </p>
      <p>"Ок, бумър" се приема като универсалния отговор на младите към всички забележки и препоръки от страна на по-възрастните. Фразата означава много повече от едно обикновено "Добре".</p>
      <p>Това е вид протест и остра реакция на родените след 1995 г. в отговор на възгледите и идеите на по-възрастните - наричани още "бумъри" или "бейби бумъри". Това са хората от поколението, родено след Втората световна война - от 1946 г. до 1964 г., когато има значително увеличение на раждаемостта в САЩ по това време.</p>
      <p>Изразът се превърна в истински онлайн бунт на тийнейджърите и се споделя в социалните мрежи с хаштаг "Ok, boomer".  С тази фраза младите "затарят устата" на всеки по-възрастен, който им говори надменно или снизходително.</p>
      <p>
        <b>Те твърдят, че не са разбрани от по-възрастните и че т.нар "бумъри" изразяват старомодни възгледи, които са в противоречие на идеите на поколението Z.</b>
      </p>
      <p>Изразът се смята и за обвинение, че съдбата на младите се дължи основно на бумърите.</p>
      <p>Фразата прозвуча и от трибуната на новозеландския парламент, когато 25-годишната депутатка от Зелената партия Клои Сварбик я използва в речта си по повод законопроект за нулеви въглеродни емисии.</p>
      <p>Докато говореше как климатичните промени ще се отразят на нейното поколение и на следващите, тя бе прекъсната от по-възрастен депутат с обвинението, че е твърде млада.</p>
      <p>
        <b>В отговор на това тя каза </b>
        <b>"</b>
        <b>Ок, бумър" и продължи да говори.</b>
      </p>
      <p>По-късно Сварбик написа във Facebook: "Днес научих, че да отговаряш кратко и шеговито на някой, който те прекъсва поради възрастта ти, докато говориш за влиянието на климатичните промени върху твоето поколение заради бездействието на други, прави някои хора много ядосани."</p>
      <p>
        <b>В края на октомври се появи статия в </b>
        <b>New York Times, </b>
        <b>според която феноменът </b>
        <b>"</b>
        <b>Ок, бумър" отбелязва края на приятелските връзки между поколенията.</b>
      </p>
      <p>Според статията причина за тези бурни реакции са серия от фактори като нарастващото неравенство, трудния достъп до образование заради високите такси, политическата поларизация, изострена от интернет и кризата с климата.</p>
      <p>
        <b>Изданието събира мнения на тийнейджъри, които казват, че по-възрастните хора вредят на младите и всички от поколението </b>
        <b>Z </b>
        <b>са засегнати от решенията и изборите, направени от </b>
        <b>"</b>
        <b>бумърите".</b>
      </p>
      <p>Тийнейджърите смятат, че "Ок, бумър" е перфектният отговор, защото е остър и рязък.</p>
      <p>Фразата се появява за първи път през 2018 г., но започва да придобива популярност от януари тази година.</p>
      <p>Първото приложение, в което се разпространява, е Tik Tok, чиято целева аудитория се състои именно от поколенията Z.</p>
      <p>"Ок бумър" се използва във видеа на младежи, които повтарят изречението на фона на възрастни, които говорят по определена тема, засягаща младите.</p>
      <p>Хаштагът се разпространи много бързо в социалните мрежи и само в Instagram има над 24 хиляди поста с #okboomer.</p>
      <p>
        <b>В социалните мрежи се споделят и мемета, в които възрастните са представяни като старомодни хора, които живеят извън реалността.</b>
      </p>
      <p>Times посочва, че в онлайн магазините вече дори се продават дрехи, брандирани с надпис "Оk, boomer."</p>
      <p>
        <b>Тийнейджърите заявяват, че това е тяхната малка форма на протест срещу системата, но и начин за изкарване на пари.</b>
      </p>
      <p>17-годишно момче например преобразува известни лога на компании като FedEx, Google и KFC, за да продава тениски и калъфи за телефони, украсени с фразата "Ок, бумър".</p>
      <p>Световни марки и брандове също се включват в използването на фразата. Те я използват, за да се свържат с младите и да изразят вид защита.</p>
      <p>Например гигантът Netflix публикува в социалните мрежи снимки и видеа от филмите си, в които показва диалог между млади и възрастни. Постовете са с хаштаг #okboomer.</p>
      <p>Понятието дори присъства в dicrionary.com. Според онлайн речника това е интернет жаргонна фраза, която се използва по хумористичен или ироничен начин, за да отхвърли определени мнения, свързани с "бейби бумърите" и по-възрастните хора.</p>
      <p>В България фразата все още не е добила популярност, но все пак някои потребители в социалните мрежи споделят постове и мемета с популярния хаштаг.</p>
      <related>
        <h4>още по темата</h4>
        <a href="https://www.webcafe.bg/webcafe/obshtestvo/id_1062429826"/>
        <a href="https://www.webcafe.bg/webcafe/politika/id_1298143625"/>
      </related>
    </article>
  </body>
</html>