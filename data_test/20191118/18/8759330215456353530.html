<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904254/eden-hazard-wil-revanche-nemen-tegen-frankrijk-we-zijn-nog-altijd-ontgoocheld-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T18:31:00+00:00"/>
    <meta property="og:title" content="Eden Hazard wil revanche nemen tegen Frankrijk: &quot;We zijn nog altijd ontgoocheld&quot;"/>
    <meta property="og:description" content="De Rode Duivels moeten nog één kwalificatiematch afwerken tegen Cyprus. Een galamatch om de historische 30 op 30 te pakken. Daarna wordt het vizier gericht op het Europees kampioenschap van volgende zomer. Eden Hazard droomt alvast van revanche tegen Frankrijk."/>
  </head>
  <body>
    <article>
      <h1>Eden Hazard wil revanche nemen tegen Frankrijk: "We zijn nog altijd ontgoocheld"</h1>
      <address>
        <time datetime="2019-11-18T18:31:00+00:00">18 Nov 2019, 18:31</time>
      </address>
      <p>
        <b>De Rode Duivels moeten nog één kwalificatiematch afwerken tegen Cyprus. Een galamatch om de historische 30 op 30 te pakken. Daarna wordt het vizier gericht op het Europees kampioenschap van volgende zomer. Eden Hazard droomt alvast van revanche tegen Frankrijk.</b>
      </p>
      <p>Volgens de kapitein zijn de Rode Duivels het voorbije anderhalf jaar nog beter geworden. "Er is vooral een jaar extra ervaring bij gekomen", vertelde Hazard volgens <a href="https://www.hln.be/sport/voetbal/rode-duivels/eden-hazard-kijkt-al-vooruit-naar-het-ek-we-willen-over-zoveel-mogelijk-wapens-in-ons-spel-kunnen-beschikken~ae000f96/?utm_source=doorlink&amp;utm_medium=doorlink&amp;utm_campaign=doorlink"><i>Het Laatste Nieuws</i></a> tijdens een persconferentie. "Er zijn ook jongere spelers die komen duwen voor hun plaats. Vooral mentaal zijn we nog wat gegroeid. We vatten elke match aan om te winnen. Dat komt automatisch als je bij de beste ploegen ter wereld speelt.”</p>
      <aside>Lees meer<br/><a href="https://www.voetbalprimeur.be/nieuws/904239/hazard-zet-kbvb-aan-het-werk-met-maximaal-vertrouwen-naar-het-ek-.html?itm_source=www.voetbalprimeur.be&amp;itm_medium=highlighted-content">Hazard zet KBVB aan het werk: "Met maximaal vertrouwen naar het EK"</a></aside>
      <p>"Als we écht beter willen worden, dan is het vooral ook goed om ons aan te kunnen passen. Hoe meer facetten van het spel we kunnen spelen, hoe meer wapens we in huis hebben. Die dingen proberen we nu te leren. We hebben nog zes maanden tot het EK. De bedoeling is om met zoveel mogelijk wapens te kunnen starten.”</p>
      <p>Overigens bekende Hazard ook met een revanchewedstrijd tegen Frankrijk in het hoofd te zitten. "Ja, daar denk ik zeker over na. We zien wel wanneer, maar ik hoop op een wedstrijd tegen hen in de laatste fasen van het toernooi. Het zal dan twee jaar geleden zijn dat we van hen verloren op het EK. We zijn nog altijd ontgoocheld over hoe het toen gelopen is. Het zou een plezier zijn om tegen hen te spelen en revanche te kunnen nemen."</p>
      <aside>Lees meer<br/><a href="https://www.voetbalprimeur.be/nieuws/904253/martinez-kondigt-wissels-aan-in-dat-licht-zie-ik-ook-de-match-van-morgen-.html?itm_source=www.voetbalprimeur.be&amp;itm_medium=highlighted-content">Martinez kondigt wissels aan: "Interessant te zien of bepaalde spelers klaar zijn"</a></aside>
    </article>
  </body>
</html>