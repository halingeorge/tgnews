<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/ostannoyu-ce-zrobit-rosiyska-cerkva-v-epifaniya-vpevneni-usi-pravoslavni-cerkvi-viznayut-upc-640766.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T18:45:43+00:00"/>
    <meta property="og:title" content="Останньою це зробить Російська церква. В Епіфанія впевнені: усі православні церкви визнають УПЦ"/>
    <meta property="og:description" content="Рано чи пізно помісні церкви приймуть цю реальність і рішення Вселенського патріарха – Євстратій (Зоря)"/>
  </head>
  <body>
    <article>
      <h1>Останньою це зробить Російська церква. В Епіфанія впевнені: усі православні церкви визнають УПЦ</h1>
      <address>
        <time datetime="2019-11-18T18:45:43+00:00">18 Nov 2019, 18:45</time>
      </address>
      <h4>Рано чи пізно помісні церкви приймуть цю реальність і рішення Вселенського патріарха – Євстратій (Зоря)</h4>
      <p>Заступник голови Управління зовнішніх церковних зв’язків Української православної церкви, архієпископ Чернігівський і Ніжинський заявляє, що готовність визнавати Українську помісну церкву залежить   від ступеню впливу Московського патріархату на ті чи інші помісні церкви.</p>
      <p>Про це архієпископ Євстратій сказав <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html">в інтерв’ю «Главкому».</a></p>
      <p>За словами архієпископа, є кілька церков, чия позиція значною мірою залежна від Москви. «Плюс в кожній з помісних церков є свої внутрішні обставини, є певні питання, які стосуються взаємовідносин з Вселенським патріархатом, з іншими помісними церквами. Відповідно кожна помісна церква, визначаючись, враховує свої внутрішні обставини», - говорить Зоря.</p>
      <p>Попри це, наголошує архієпископ Чернігівський і Ніжинський, ми бачимо на <a href="https://glavcom.ua/country/society/viznannya-krokuje-svitom-mitropolit-ukrajinskoji-cerkvi-vidsluzhiv-bozhestvennu-liturgiyu-u-greciji-639131.html">прикладі вже двох</a> помісних церков, «врешті-решт все рухається до того, що Томос про автокефалію <a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html?fbclid=IwAR3tgs73FDRfL5maGJH3uNoX0eYue4vvSi447BjewuacvesofDhDN2vQkwA">УПЦ</a> визнається».</p>
      <p>«Тому якими б не були всі обставини, я переконаний що рано чи пізно помісні церкви приймуть цю реальність і рішення Вселенського патріарха. Останньою, хто нас визнає, буде Російська церква. Це станеться тоді, коли зміниться геополітична ситуація», - впевнений Заступник голови Управління зовнішніх церковних зв’язків Української православної церкви.</p>
      <p>Архієпископ Євстратій зізнається, що не хоче говорити, яка саме церква <a href="https://glavcom.ua/columns/dmytrogorevoy/yaka-nastupna-cerkva-oficiyno-viznaje-pcu-638014.html">наступною визнає УПЦ</a> .</p>
      <p>«Не буду висловлювати жодних прогнозів не тому, що не маю інформації чи підстав говорити конкретно. А тому, що ми зі свого багаторічного досвіду знаємо: як тільки Москва отримує певні сигнали та інформацію, вона одразу включає всі можливі механізми, посилює тиск саме в тому напрямку, в якому намічається прогрес. Не хочу полегшувати Москві її працю в протидії <a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html?fbclid=IwAR3tgs73FDRfL5maGJH3uNoX0eYue4vvSi447BjewuacvesofDhDN2vQkwA">Українській церкві</a>», - стверджує Зоря.</p>
      <blockquote><b>Читайте більше: <br/></b><br/>   •  <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html"><b>Євстратій Зоря: На черзі друга велика хвиля переходів парафій до Помісної церкви<br/></b></a>   •  <b><a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html">Абревіатура УПЦ офіційно закріплена за помісною церквою (ДОКУМЕНТ)<br/></a></b>    •  <a href="https://glavcom.ua/country/society/patriarh-filaret-epifaniy-pomilka-moya-velika-ale-ne-golovna-600919.html"><b>Патріарх Філарет: Епіфаній - помилка моя велика, але не головна...</b></a></blockquote>
      <related>
        <a href="https://glavcom.ua/news/istoriya-yaku-ne-perepishesh-10-rokiv-tomu-patriarh-filaret-zrobiv-arhimandrita-epifaniya-jepiskopom-upc-kp-foto-640146.html"/>
        <a href="https://glavcom.ua/news/pravoslavna-cerkva-ukrajini-pidtrimuje-shcheplennya-sertifikovanimi-vakcinami-639356.html"/>
        <a href="https://glavcom.ua/country/society/viznannya-krokuje-svitom-mitropolit-ukrajinskoji-cerkvi-vidsluzhiv-bozhestvennu-liturgiyu-u-greciji-639131.html"/>
      </related>
    </article>
  </body>
</html>