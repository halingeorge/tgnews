<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-in-uppcl-pf-scam-broker-company-says-invested-at-the-behest-of-ap-mishra-2856667.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T18:05:57+00:00"/>
    <meta property="og:title" content="पीएफ घोटाला: ब्रोकर कम्पनी बोली, एपी मिश्र के कहने पर निवेश किया"/>
    <meta property="og:description" content="यूपी पावर कॉरपोरेशन के पीएफ घोटाले में ईओडब्ल्यू ने सोमवार को एक ब्रोकर फर्म के तीन अधिकारियों से करीब तीन घंटे तक पूछताछ की। इस ब्रोकर फर्म ने ही पूर्व एमडी एपी मिश्र से सब कुछ तय किया था, फिर नियम..."/>
  </head>
  <body>
    <article>
      <h1>पीएफ घोटाला: ब्रोकर कम्पनी बोली, एपी मिश्र के कहने पर निवेश किया</h1>
      <address><time datetime="2019-11-18T18:05:57+00:00">18 Nov 2019, 18:05</time> by <a rel="author">प्रमुख संवाददाता।,लखनऊ।</a></address>
      <p>यूपी पावर कॉरपोरेशन के पीएफ घोटाले में ईओडब्ल्यू ने सोमवार को एक ब्रोकर फर्म के तीन अधिकारियों से करीब तीन घंटे तक पूछताछ की। इस ब्रोकर फर्म ने ही पूर्व एमडी एपी मिश्र से सब कुछ तय किया था, फिर नियम से हटकर पीएनबी हाउसिंग लि. और एलआईसी हाउसिंग लि. में करोड़ों रुपये निवेश कराया था। इस ब्रोकर फर्म को भी काफी रकम बतौर कमीशन मिली थी। इन तीनों से ईओडब्ल्यू को कई महत्वपूर्ण जानकारियां मिली हैं। इस आधार पर ही आगे की कार्रवाई की जा रही है। ईओडब्ल्यू के एक अधिकारी ने बताया कि सोमवार को दिल्ली स्थित एसएमसी फर्म के तीन अधिकारी मुख्यालय पहुंचे थे। </p>
      <p>
        <b>Read Also: <a href="https://www.livehindustan.com/uttar-pradesh/story-economic-offences-wing-make-three-officers-as-government-witnesses-in-uppcl-pf-scam-2856635.html">यूपीपीसीएल पीएफ घोटाला: ईओडब्ल्यू ने तीन अफसरों को सरकारी गवाह बनाया</a></b>
      </p>
      <p>इनमें दिल्ली में तैनात अधिकारी अनिल, महेश गुप्ता और लखनऊ आफिस में तैनात दिलीप चिलकोटी थे। इन लोगों से पहले अलग-अलग पूछताछ की गई। सबसे पहला सवाल तीनों से यही किया गया कि क्या उन्हें पता था कि यूपीपीसीएल पीएनबी हाउसिंग लि. और एलआईसी हाउसिंग लि. में निवेश करने के लिए अधिकृत नहीं है। इस पर तीनों का एक ही जवाब था कि पूर्व एमडी एपी मिश्र ने उन्हें बताया था कि एक्ट के मुताबिक इन दोनों में ही निवेश किया जा सकता है। उनकी ही बात को उन लोगों ने सही मानकर पड़ताल करने की जरूरत नहीं समझी थी। उनकी ब्रोकर कम्पनी के माध्यम से ही सबसे पहले निवेश किया गया था। </p>
      <p><b>दो संचालकों से आज होगी पूछताछ</b><br/>ईओडब्ल्यू के एक अधिकारी ने बताया कि सोमवार को एक ही फर्म के लोग आये थे। दो ब्रोकर फर्मों के संचालकों ने मंगलवार को बयान देने को कहा है। उनसे पूछताछ की जायेगी। यह भी दावा किया जा रहा है कि ब्रोकर फर्मों के संचालकों का भी एक दूसरे से आमना-सामना कराया जा सकता है।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।</b>    </p>
    </article>
  </body>
</html>