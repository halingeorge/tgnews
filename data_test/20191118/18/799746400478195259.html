<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103185/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T18:04:06+00:00"/>
    <meta property="og:title" content="Євродепутати про угорського єврокомісара: будемо постійно нагадувати, що він не людина Орбана"/>
    <meta property="og:description" content="Депутати від групи “Соціалісти і демократи” в Європейському парламенті обіцяють уважно стежити за діями угорського єврокомісара Олівера Варгеї, щоб уникнути впливу на нього прем’єр-міністра Угорщини Віктора Орбана."/>
  </head>
  <body>
    <article>
      <h1>Євродепутати про угорського єврокомісара: будемо постійно нагадувати, що він не людина Орбана</h1>
      <address>
        <time datetime="2019-11-18T18:04:06+00:00">18 Nov 2019, 18:04</time>
      </address>
      <p>Депутати від групи "Соціалісти і демократи" в Європейському парламенті обіцяють уважно стежити за діями угорського єврокомісара Олівера Варгеї, щоб уникнути впливу на нього прем'єр-міністра Угорщини Віктора Орбана.</p>
      <p>Як повідомляє "Європейська правда", про це йдеться в заяві на <a href="https://www.socialistsanddemocrats.eu/">сайті </a>групи.</p>
      <p>"Соціалісти і демократи сьогодні підтримали Олівера Варгеї в якості комісара з питань сусідства та розширення після того, як він дав додаткові письмові зобов'язання. Проте, S&amp;D буде уважно стежити за ним, оскільки він не повинен бути людиною Орбана в Комісії, а повинен діяти незалежно в інтересах Європейського Союзу", - йдеться в заяві.</p>
      <p>Депутат Тоніно Пікула зазначив, що побоювання щодо незалежності Варгеї від Орбана не зникли, "але, з огляду на те, що він буде діяти під керівництвом високого представника Жозепа Боррелля, ми готові почати з ним працювати".</p>
      <p>"Не робіть помилки: наш зелене світло сьогодні - не проста формальність. Ми будемо пильно стежити за ним, постійно нагадуючи йому, що він не людина Орбана в Комісії. Крім того, він буде під опікою Жозепа Боррелля", - додала віцепрезидент S&amp;D Каті Пірі.</p>
      <p>Нагадаємо, Варгеї отримав схвалення від членів комітету Європарламенту із закордонних справ після того, як він <b><a href="https://www.eurointegration.com.ua/news/2019/11/18/7103175/">надав запевнення у своїй незалежності</a></b> від Орбана у відповідях на додаткові запитання євродепутатів.</p>
      <p>Минулого тижня депутати Європарламенту, зокрема, представники групи соціалістів і демократів, <b><a href="https://www.eurointegration.com.ua/news/2019/11/14/7103052/">відмовилися</a></b> схвалити Варгеї через стурбованість щодо його залежності від вказівок угорського уряду, який має тісні стосунки з Москвою.</p>
      <p>Як відомо, перший угорський кандидат Ласло Трочані <b><a href="https://www.eurointegration.com.ua/news/2019/09/30/7101362/">не пройшов процес відбору</a> </b>в комітеті Європарламенту.</p>
      <p>Трочані вважався близьким соратником Орбана, який повністю відкидає міграційну політику ЄС, а його уряд ухвалив кілька суперечливих законів, що призвело до критики з боку Брюсселя і судових справ. Депутати Європарламенту також послалися на стурбованість з приводу його "зв'язків з Росією".</p>
      <p>Замість нього Угорщина запропонувала дипломата Олівера Варгеї, який багато років працює у Брюсселі і нині очолює угорське представництво в ЄС.</p>
    </article>
  </body>
</html>