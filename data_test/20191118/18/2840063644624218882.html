<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/18/allerta-rossa-emilia-romagna_EztCZFfCDa3EnsK0lsp9oM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-18T18:29:00+00:00"/>
    <meta property="og:title" content="Allerta rossa in Emilia-Romagna"/>
    <meta property="og:description" content="Pioggia, neve e venti di burrasca da Nord a Sud: allerta arancione in sei Regioni"/>
  </head>
  <body>
    <article>
      <h1>Allerta rossa in Emilia-Romagna</h1>
      <address>
        <time datetime="2019-11-18T18:29:00+00:00">18 Nov 2019, 18:29</time>
      </address>
      <p>Una<b> nuova perturbazione di origine atlantica</b> apporta condizioni di <a href="https://www.adnkronos.com/Search/Link/keyword/maltempo">diffuso maltempo</a> sul Nord-Ovest dell’Italia, in graduale estensione nella giornata di martedì sul resto del Nord e su parte delle Regioni centro-meridionali, accompagnata da un generale rinforzo dei venti. Le precipitazioni assumeranno carattere nevoso sui rilievi alpini, scendendo fino a quote collinari sul Piemonte sud-occidentale.</p>
      <p>Sulla base delle previsioni disponibili, il Dipartimento della Protezione Civile d’intesa con le regioni coinvolte – alle quali spetta l’attivazione dei sistemi di protezione civile nei territori interessati – ha emesso un avviso di condizioni meteorologiche avverse: i fenomeni meteo potrebbero determinare criticità idrogeologiche e idrauliche in diverse aree del Paese. L’avviso prevede precipitazioni diffuse, anche a carattere di rovescio o temporale, su Liguria e Piemonte, in estensione a Emilia-Romagna, Lombardia, Provincia Autonoma di Bolzano, Veneto, Friuli Venezia Giulia e Toscana. Dal primo mattino di martedì precipitazioni, a prevalente carattere di rovescio o temporale, su Lazio e Campania, specie sui rispettivi versanti occidentali, e sulla Sicilia. Le precipitazioni saranno accompagnate da rovesci di forte intensità, frequente attività elettrica e forti raffiche di vento.</p>
      <p>NEVE - In queste ore, inoltre, nevicate a quote superiori agli 800-1.000 metri su Piemonte, entroterra ligure di Ponente, Lombardia e provincia autonoma di Bolzano, con sconfinamenti a quote al di sopra di 400-600 metri e apporti al suolo da moderati ad abbondanti, specie su Piemonte meridionale ed entroterra ligure. Previsti venti forti o di burrasca dai quadranti meridionali su Toscana e Lazio, specie sui settori occidentali e dai quadranti settentrionali sulla Liguria, con rinforzi di burrasca forte, con mareggiate sulle coste esposte.</p>
      <p>ALLERTA ROSSA - Sulla base dei fenomeni previsti e in atto è stata valutata per la giornata di martedì 19 novembre allerta rossa sul settore orientale dell’Emilia-Romagna e allerta arancione sulla Provincia Autonoma di Bolzano e su settori di Piemonte, Liguria, Lombardia, Veneto ed Emilia-Romagna. Valutata, inoltre, allerta gialla nella Provincia Autonoma di Trento, in Friuli Venezia Giulia, in Umbria, in Calabria, in Sicilia, sui restanti territori di Liguria, Veneto, Lombardia, Emilia-Romagna, sull’area sud-orientale del Piemonte, su gran parte di Toscana e Lazio, sul settore occidentale dell’Abruzzo, sul versante costiero della Campania, su gran parte di Molise e Puglia.</p>
    </article>
  </body>
</html>