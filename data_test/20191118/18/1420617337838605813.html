<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/maltempo-pomezia-ic-pestalozzi-consiglio-straordinario-con-docenti-e-genitori-ecco-cosa-e-stato-deciso.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-18T18:42:35+00:00"/>
    <meta property="og:title" content="Maltempo Pomezia, IC Pestalozzi: consiglio straordinario con docenti e genitori, ecco cosa è stato deciso"/>
    <meta property="og:description" content="Consiglio d’istituto straordinario e assemblea con i genitori degli studenti delle classi elementari dell’Istituto comprensivo Pestalozzi, per fare il punto a seguito dell’ondata di maltempo che ha colpito il territorio e che ha portato alla chiusura precauzionale delle scuole per verifiche e piccoli lavori di ripristino sulle strutture danneggiate nella giornata odierna. Come disposto da […]"/>
  </head>
  <body>
    <article>
      <h1>Maltempo Pomezia, IC Pestalozzi: consiglio straordinario con docenti e genitori, ecco cosa è stato deciso</h1>
      <address><time datetime="2019-11-18T18:42:35+00:00">18 Nov 2019, 18:42</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/pesta.jpeg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Consiglio d’istituto straordinario e assemblea con i genitori degli studenti delle classi elementari dell’Istituto comprensivo Pestalozzi, per fare il punto a seguito dell’ondata di maltempo che ha colpito il territorio e che ha portato alla chiusura precauzionale delle scuole per verifiche e piccoli lavori di ripristino sulle strutture danneggiate nella giornata odierna.</p>
      <p>Come disposto da ordinanza sindacale, i plessi scolastici di via Vinci e via Dalla Chiesa nei prossimi giorni rimarranno temporaneamente chiusi perché interessati da interventi di ripristino e messa in sicurezza. Per quanto riguarda il plesso di via Vinci, la chiusura è disciplinata fino al 20 novembre e pertanto non si è reso necessario rimodulare la didattica. Quanto al plesso di via Dalla Chiesa, interessato da una chiusura parziale fino all’1 dicembre, si è reso necessario rimodulare l’attività didattica per consentirne lo svolgimento. Durante le riunioni, a cui ha partecipato l’Assessore Miriam Delvecchio, è stato deciso di rimodulare, per le prossime due settimane, l’attività didattica solo del plesso di via Dalla Chiesa attraverso una turnazione delle classi come da file scaricabile QUI (<a href="http://bit.ly/2CWF0UW">http://bit.ly/2CWF0UW</a>).</p>
      <p>“Sono stati incontri positivi – ha commentato l’Assessore Delvecchio al termine delle riunioni –. Abbiamo messo in piedi una perfetta sinergia tra le parti interessate: Amministrazione, tecnici del Comune, scuola e genitori ed è grazie alla collaborazione di tutti che riusciremo a ridurre il più possibile i disagi ai piccoli studenti e alle loro famiglie”.</p>
      <p>Quanto al trasporto scolastico, il servizio sarà garantito secondo gli orari provvisori decisi dall’Istituto comprensivo. È possibile scaricare QUI (<a href="http://bit.ly/2CWF0UW">http://bit.ly/2CWF0UW</a>) il piano di trasporto provvisorio elaborato fino al 22 novembre; seguirà apposito avviso per la settimana dal 25 al 29 novembre. Nel caso straordinario di necessità di nuova delega per la riconsegna del minore, il genitore potrà inviare tramite il Portale una comunicazione al servizio Trasporto scolastico con il nominativo e la copia del documento del delegato.</p>
      <p>Il percorso previsto per l’entrata alle 8.15 e per l’uscita alle 16.30 rimane invariato.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/maltempo-pomezia-ic-pestalozzi-consiglio-straordinario-con-docenti-e-genitori-ecco-cosa-e-stato-deciso.html"/>
        <a href="https://www.ilcorrieredellacitta.com/anzio-cronaca/tagli-allassistenza-domiciliare-ad-anzio-e-nettuno-pronti-i-presidi-dei-sindacati.html"/>
        <a href="https://www.ilcorrieredellacitta.com/news/ostia-anziana-signora-precipita-in-una-buca-gravi-le-ferite-riportate.html"/>
        <a href="https://www.ilcorrieredellacitta.com/news/grave-incidente-sulla-pontina-auto-si-ribalta-in-direzione-sud-traffico-in-tilt.html"/>
        <a href="https://www.ilcorrieredellacitta.com/news/annuncia-il-suo-suicidio-su-facebook-poi-si-lancia-dal-viadotto-dellautostrada-a-19-anni-il-video-choc.html"/>
        <a href="https://www.ilcorrieredellacitta.com/news/san-giovanni-si-lancia-nel-vuoto-dal-quarto-piano-ragazza-presa-al-volo-dai-poliziotti.html"/>
      </related>
    </article>
  </body>
</html>