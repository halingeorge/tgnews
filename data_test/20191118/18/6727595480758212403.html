<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/danish-ali-supports-jnu-protest-to-parliament-in-loksabha022.html"/>
    <meta property="og:site_name" content="DoolNews"/>
    <meta property="article:published_time" content="2019-11-18T18:13:00+00:00"/>
    <meta property="og:title" content="'വിദ്യാഭ്യാസ സംവിധാനം സ്വകാര്യവത്കരിക്കപ്പെട്ടു'; ജെ.എന്‍.യു സമരത്തിന് ഐക്യദാര്‍ഢ്യം പ്രഖ്യാപിച്ച് ലോക്‌സഭയില്‍ ഡാനിഷ് അലി"/>
    <meta property="og:description" content="BSP JNU JNU Student Loksabha Parliament Session India ന്യൂദല്‍ഹി: ഫീസ് വര്‍ധനവില്‍ പ്രതിഷേധിച്ച് ജെ.എന്‍.യു വിദ്യാര്‍ഥികള്‍ നടത്തുന്ന പ്രതിഷേധത്തിനു പിന്തുണയര്‍പ്പിച്ച് ബ"/>
  </head>
  <body>
    <article>
      <h1>'വിദ്യാഭ്യാസ സംവിധാനം സ്വകാര്യവത്കരിക്കപ്പെട്ടു'; ജെ.എന്‍.യു സമരത്തിന് ഐക്യദാര്‍ഢ്യം പ്രഖ്യാപിച്ച് ലോക്‌സഭയില്‍ ഡാനിഷ് അലി</h1>
      <address><time datetime="2019-11-18T18:13:00+00:00">18 Nov 2019, 18:13</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ഫീസ് വര്‍ധനവില്‍ പ്രതിഷേധിച്ച് ജെ.എന്‍.യു വിദ്യാര്‍ഥികള്‍ നടത്തുന്ന പ്രതിഷേധത്തിനു പിന്തുണയര്‍പ്പിച്ച് ബി.എസ്.പി എം.പി ലോക്‌സഭയില്‍. ഉന്നത വിദ്യാഭ്യാസത്തിനു താങ്ങാനാവുന്ന ഫീസ് മാത്രമേ ഈടാക്കാവൂ എന്നും പാവപ്പെട്ട വിദ്യാര്‍ഥികള്‍ക്ക് ഉന്നത വിദ്യാഭ്യാസം നിഷേധിക്കപ്പെടരുതെന്നും ഡാനിഷ് അലി ലോക്‌സഭയില്‍ ആവശ്യപ്പെട്ടു.</p>
      <p>‘ബി.ജെ.പി ഭരണത്തിന്‍ കീഴില്‍ രാജ്യത്തെ വിദ്യാഭ്യാസ സംവിധാനം സ്വകാര്യവത്കരിക്കപ്പെടുകയും കോര്‍പ്പറേറ്റ്‌വത്കരിക്കപ്പെടുകയും ചെയ്തുകഴിഞ്ഞു. അടിയന്തരമായി ഈ വിഷയത്തില്‍ നടപടിയെടുക്കണം.’- ശൂന്യവേളയില്‍ അദ്ദേഹം ആവശ്യപ്പെട്ടു.</p>
      <p>ജെ.എന്‍.യു വിദ്യാര്‍ഥി യൂണിയന്റെ നേതൃത്വത്തില്‍ തിങ്കളാഴ്ച പാര്‍ലമെന്റ് മാര്‍ച്ച് നടന്നിരുന്നു. എന്നാല്‍ വിദ്യാര്‍ഥികള്‍ പാര്‍ലമെന്റിന്റെ പ്രധാന ഗേറ്റിലേക്ക് മാര്‍ച്ച് നടത്തിയത് സംഘര്‍ഷത്തില്‍ കലാശിച്ചു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മാര്‍ച്ചിനു മുന്നോടിയായി കാമ്പസിനു പുറത്ത് വന്‍ പൊലീസ് സന്നാഹമാണ് ഉണ്ടായിരുന്നത്. 1200-ഓളം പൊലീസുകാരെയാണു വിന്യസിച്ചിരുന്നു.</p>
      <related>
        <a href="https://www.doolnews.com/jnu-fees-hike-54-students-including-union-president-is-in-police-custody765.html?utm_source=doolnews&amp;utm_medium=related"/>
      </related>
      <p>ഹോസ്റ്റല്‍ ഫീസ് വര്‍ധനവ് ഭാഗികമായി പിന്‍വലിച്ചിരുന്നു. എന്നാല്‍ നിലവിലെ ഫീസ് അംഗീകരിക്കാന്‍ കഴിയില്ലെന്നും സമരത്തില്‍ നിന്നു പിന്മാറില്ലെന്നും വിദ്യാര്‍ഥികള്‍ വ്യക്തമാക്കി. ഹോസ്റ്റല്‍ ഫീസില്‍ മുപ്പതിരട്ടിയുടെ വര്‍ധനവമാണുണ്ടായിരുന്നത്.</p>
      <p>മെസ് സെക്യൂരിറ്റിയായി കൊടുക്കേണ്ട തുക 5500-ല്‍ നിന്നും 12000 രൂപയാക്കിയും ഹോസ്റ്റല്‍ ഫീസ് ഒറ്റയ്ക്കുള്ള റൂമിന് 20-ല്‍ നിന്നും 600 ആയും രണ്ടില്‍ക്കൂടുതല്‍ വിദ്യാര്‍ഥികള്‍ താമസിക്കുന്ന റൂമിന് 10 രൂപയില്‍ നിന്നും 300 രൂപയായുമാണ് വര്‍ധിപ്പിച്ചത്.</p>
      <p>ഒപ്പം ഹോസ്റ്റല്‍ അറ്റകുറ്റപ്പണികള്‍ക്ക് വേണ്ടി 1700 രൂപ വീതം വിദ്യാര്‍ഥികള്‍ അടക്കുകയും വേണമെന്നായിരുന്നു തീരുമാനം. എന്നാല്‍ വിദ്യാര്‍ത്ഥി പ്രക്ഷോഭം ശക്തമായതോടെ അധികൃതര്‍ ഫീസ് വെട്ടിക്കുറച്ച് രണ്ട് പേര്‍ താമസിക്കുന്ന റൂമിന് 100 രൂപയും ഒരാള്‍ താമസിക്കുന്ന റൂമിന് 200 രൂപയും ആക്കി.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>പക്ഷേ, ഹോസ്റ്റല്‍ അറ്റകുറ്റപ്പണികള്‍ക്ക് വേണ്ടി 1700 രൂപ വീതം വിദ്യാര്‍ഥികള്‍ അടക്കണം എന്ന തീരുമാനത്തില്‍ മാറ്റമൊന്നും ഉണ്ടായിട്ടില്ല.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>