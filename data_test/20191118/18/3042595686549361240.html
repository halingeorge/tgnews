<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/ble-mamma-bare-tolv-dager-etter-tragedien/71834116"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T18:02:45+00:00"/>
    <meta property="og:title" content="Ble mamma bare tolv dager etter tragedien"/>
    <meta property="og:description" content="- Det er noe poetisk ved det."/>
  </head>
  <body>
    <article>
      <h1>Ble mamma bare tolv dager etter tragedien</h1>
      <h2>- Det er noe poetisk ved det.</h2>
      <address><time datetime="2019-11-18T18:02:45+00:00">18 Nov 2019, 18:02</time> by <a rel="author">Ruben Pedersen</a></address>
      <p><a href="https://www.dagbladet.no/kultur/ryan-gosling-takket-nei-til-backstreet-boys/60822425">Eva Mendes (45) og Ryan Gosling (38)</a> har i flere år vært et par, men det er det kanskje ikke alle som vet.</p>
      <p>Skuespillerne er nemlig <a href="https://www.dagbladet.no/kjendis/skapte-overskrifter-da-hun-droppet-oscar-utdelinga-na-forklarer-hun-hvorfor/67382380">kjent for å være ekstremt mediesky</a>, og har bare ved et par anledninger vist seg sammen på den røde løperen. De har faktisk også tidligere nektet å svare på hvor lenge har vært et par.</p>
      <figure>
        <img src="https://dbstatic.no/71834124.jpg?imageId=71834124&amp;x=0&amp;y=0&amp;cropw=100&amp;croph=100&amp;width=643&amp;height=1040"/>
        <figcaption><b>STJERNEPAR:</b> Det finnes svært få bilder av Eva Mendes og Ryan Gosling sammen. Her er de på rød løper i 2013. Foto: NTB Scanpix Vis mer</figcaption>
      </figure>
      <p>Sammen har duoen døtrene <a href="https://www.dagbladet.no/kjendis/ville-ikke-ha-barn-derfor-ombestemte-hun-seg/70990316">Esmeralda Amada (5) og Amada Lee (3)</a>, og de holder barna like skjermet fra rampelyset som de selv er.</p>
      <p>Likevel hender det tidvis at stjerneparet kommer med private avsløringer, noe som ofte skaper store overskrifter i tabloidpressen. Denne gangen er det Mendes' uttalelser som får oppmerksomhet i mediene.</p>
      <h3>Personlig tragedie</h3>
      <p>Nylig åpnet nemlig 45-åringen opp om hvordan hun på kort tid opplevde både en enorm sorg og en ellevill glede.</p>
      <p>
        <b>Da hun ble mor til sitt andre barn, sto hun nemlig midt i en personlig krise.</b>
      </p>
      <p>Bare tolv dager før hadde broren hennes, Juan Carlos, gått bort, og uken før fødselen <a href="https://www.seher.no/kjendis/eva-mendes---vi-gravla-broren-min-samme-uke-som-jeg-fodte/64078344">ble han gravlagt</a>.</p>
      <p>- Takk gud for at jeg fikk barn, det var en uke etter at han døde. Det fikk meg til å gå framover, sa hun nylig, ifølge <a href="https://www.foxnews.com/entertainment/eva-mendes-reflects-brothers-death">Fox News</a>, og la også til:</p>
      <p>- Det er noe poetisk ved det.</p>
      <figure>
        <img src="https://dbstatic.no/71834126.jpg?imageId=71834126&amp;x=0&amp;y=0&amp;cropw=100&amp;croph=100&amp;width=643&amp;height=911"/>
        <figcaption><b>PERSONLIG TRAGEDIE:</b> Eva Mendes opplevde både sorg og lykke på en gang. Her er hun avbildet i september 2016, fem måneder etter både brorens dødsfall og datterens fødsel. Foto: NTB Scanpix Vis mer</figcaption>
      </figure>
      <p>Juan Carlos døde 17. april 2016, etter en lang kamp mot kreften. Han ble bare 53 år gammel, og fikk altså aldri møtt søsterens yngste barn.</p>
      <p>Mendes benyttet også anledningen til å snakke om savnet etter storebroren, og nevnte blant annet en tradisjon hun har tatt vare på fra Thanksgiving - til ære for ham. Han pleide nemlig å «roaste» alle som var til stede under middagsselskapene.</p>
      <p>
        <b>- Selvsagt, jeg savner ham utrolig mye, det er en underdrivelse. Men jeg holder fast ved den tradisjonen. Jeg er så glad for at han ga meg den. Jeg tror ikke jeg klarer å gjøre det som ham, men det er morsomme minner, sa hun.</b>
      </p>
      <h3>Hyllet på Golden Globes</h3>
      <p>Da Juan Carlos døde i 2016, delte Mendes' lillebror, Carlo Mendes (40) den triste nyheten på Instagram, der han skrev følgende:</p>
      <p>
        <b>- Dette er det vanskeligste jeg noen gang har måttet gå gjennom, og jeg skriver i vantro og med et hjerte fylt av smerte og sorg. Min bror døde fredfullt i morges.</b>
      </p>
      <p>Eva Mendes la på sin side ut dette bildet av seg selv og storebroren:</p>
      <figure>
        <embed-post data-src="https://www.instagram.com/p/BDq3RFLBJr3" data-service="Instagram"/>
      </figure>
      <p>Siden har hun ikke snakket stort om brorens dødsfall, men kun gitt noen få kommentarer hva gjelder saken. I 2017, året etter at Juan Carlos gikk bort, ble dødsfallet likevel omtalt.</p>
      <p>Dette fordi Mendes' partner, Ryan Gosling, <a href="https://www.seher.no/kjendis/ryan-gosling-takket-kona-og-dod-svoger-da-han-vant-prestisjepris/66603099">valgte å dedisere sin Golden Globe til kjæresten og hennes bror</a>.</p>
      <p>Gosling vant pris for sin innsats i filmen «La La Land», og sa følgende da han tok imot prisen fra scenen:</p>
      <p>
        <b>- Man kommer ikke hit uten å stå på skuldrene til et fjell. Mens jeg sang, danset og spilte piano, oppdro dama mi datteren vår. Det samtidig som hun var gravid med vårt andre barn og forsøkte å hjelpe broren sin gjennom hans kamp mot kreften. Kjæreste deg, tusen takk, sa han til kjæresten.</b>
      </p>
    </article>
  </body>
</html>