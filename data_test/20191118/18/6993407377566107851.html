<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/povernennia-korabliv-reakciji/30278887.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T18:25:40+00:00"/>
    <meta property="og:title" content="Повернення захоплених Росією українських кораблів: реакції Києва, Москви, експертів"/>
    <meta property="og:description" content="Україна сподівається на компенсації від Росії, Москва – на продовження суду над українськими моряками"/>
  </head>
  <body>
    <article>
      <h1>Повернення захоплених Росією українських кораблів: реакції Києва, Москви, експертів</h1>
      <address><time datetime="2019-11-18T18:25:40+00:00">18 Nov 2019, 18:25</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <p>
        <b>Росія передала Україні захоплені майже рік тому з застосуванням зброї в міжнародних водах біля Керченської протоки українські кораблі. На цей час кораблі ще прямують до українських берегів. Росія захопила їх із екіпажами, коли ті прямували з Одеси до Маріуполя. 24 захоплені в полон українські військові провели в російському СІЗО 10 місяців. Вони повернулися додому трохи раніше, ніж кораблі, – але завдяки обміну, а не за рішенням Міжнародного трибуналу з морського права. Іще у травні цей Трибунал вказав Росії повернути і моряків, і кораблі негайно.</b>
      </p>
      <p>Коментуючи запізніле повернення кораблів, Міністерство закордонних справ України заявило: українська сторона докладає зусиль для встановлення Арбітражним трибуналом порушення Росією Конвенції ООН із морського права при захопленні українських військових суден «Нікополь», «Бердянськ» і «Яни Капу», а також 24 членів їхніх екіпажів.</p>
      <p>«Імунітети військових суден є основоположним принципом міжнародного звичаєвого та морського права. Ніхто не має права їх порушувати, а в разі порушення <a href="https://www.radiosvoboda.org/a/news-mzs-povernennya-korabliv/30278412.html">винні мають понести повну відповідальність</a>», – наголосили в МЗС України.</p>
      <p>«Згідно з наказом Міжнародного трибуналу з морського права від 25 травня 2019 року, Росія мала невідкладно передати під контроль України згадані судна. Росіянам знадобилось майже півроку для такого повернення. Після ретельної перевірки й експертизи стане зрозумілим, в якому стані повернуто українські кораблі, чи було з них вилучено обладнання та документацію», – додали в міністерстві.</p>
      <p>Раніше заступниця міністра закордонних справ України <b>Олена Зеркаль</b> повідомила, що <a href="https://www.radiosvoboda.org/a/news-zerkal-trybunal/30278164.html">перші слухання</a> Арбітражного трибуналу у справі про порушення Конвенції ООН з морського права під час захоплення українських військових кораблів і їхніх членів екіпажу почнуться в Гаазі 21 листопада.</p>
      <p>За її словами, Україна збирається «довести всьому світові і Арбітражному трибуналові, що прохід 25 листопада 2018 року був мирним і законним, а дії Російської Федерації, в тому числі щодо кримінального переслідування наших моряків, є порушенням норм міжнародного права».</p>
      <p>А речниця МЗС України <b>Катерина Зеленко</b> заявила в ефірі Радіо Свобода: на більш пізньому етапі розгляду в Міжнародному трибуналі з морського права Україна зможе <a href="https://www.radiosvoboda.org/a/news-kerchenska-protoka/30278509.html">говорити й про компенсацію за завдані збитки</a> через захоплення Росією українських кораблів і моряків біля Керченської протоки.</p>
      <p><b>Радіо Свобода</b> звернулося до експертів із запитанням: чи є звільнення Росією кораблів виконанням рішення Міжнародного трибуналу з морського права, ухваленого у травні 2019 року?</p>
      <p>
        <b>
          <i>Захар Тропін</i>
        </b>
        <i>, доцент кафедри міжнародного права Інституту міжнародних відносин КНУ ім. Шевченка:</i>
      </p>
      <p>– Фактично це так. Для нас це важливо. Але вважаю, що юридично Росія буде усіляко заперечувати, що виконує рішення Трибуналу – думаю, відповідні заяви ми незабаром почуємо. Це звичайний спосіб поведінки цієї країни. Згадайте хоча би справу «<a href="https://www.radiosvoboda.org/a/news-sudno-spir-rosiya-niderlandy/29948463.html">Арктік Санрайз</a>» (восени 2013 року Росія затримала у Баренцовому морі судно Arctic Sunrise, що належить організації Greenpeace, за протест проти видобутку нафти в Арктиці. Екіпаж утримували кілька місяців, судили, а потім відпустили за амністією після наказу Міжнародного трибуналу із морського права; з часом повернули й судно – ред.).</p>
      <p>Або ті формулювання, які використовувала Росія при звільненні українських військових моряків – команди бронекатерів «Нікополь», «Бердянськ», буксиру «Яни Капу». Вони говорили, що не виконували рішення Трибуналу, а просто домовились із Україною про обмін. Хоча на той момент Україна могла наполягати на звільненні без усіляких умов, як цього, власне, вимагав Міжнародний трибунал з морського права – «звільнити безумовно і негайно».</p>
      <p>
        <b>
          <i>Тимур Короткий</i>
        </b>
        <i>, координатор Південного регіонального центру Української асоціації міжнародного права, кандидат юридичних наук:</i>
      </p>
      <p>– Вважаю, що з юридичної точки зору повернення Україні військових кораблів не є виконанням Росією наказу Трибуналу. Росія декілька разів заявляла, що <a href="https://www.mid.ru/ru/foreign_policy/news/-/asset_publisher/cKNonkJE02Bw/content/id/3659504">не визнає юрисдикцію Трибуналу в цій справі</a> і повертає кораблі не на основі наказу. Рішення про повернення кораблів Росією є суто політичним, хоча в Росії обґрунтовується деякими внутрішньодержавними юридичними процедурами.</p>
      <p>Українські кораблі Україні повернули – таким чином, Трибунал не матиме питань до Росії щодо виконання нею тимчасових заходів щодо повернення українських кораблів і моряків. Хоча, мені думається, Арбітражний трибунал, який розглядає справу по суті стосовно порушення Росією імунітету українських військових кораблів, має врахувати, що Росія порушила свої зобов’язання за Конвенцією з морського права 1982 року щодо визнання юрисдикції і виконання наказів Міжнародного трибуналу з морського права.</p>
      <p>Ці позиції українських експертів Радіо Свобода зібрало ще до коментаря з Москви, який підтвердив прогнози: речник Кремля <b>Дмитро Пєсков</b> <a href="https://www.radiosvoboda.org/a/news-peskov-povernennia-korabliv/30278718.html">заперечив</a>, що повернення Росією кораблів пов’язане з рішенням Міжнародного трибуналу з морського права.</p>
      <p>«Це (повернення кораблів – ред.) ніяк не пов’язано з Міжнародним трибуналом. Ніякого зв’язку тут немає і бути не може», – заявив він.</p>
      <p>Пєсков повторив позицію Москви, що справою займаються прикордонники Росії і російська Федеральна служба безпеки, бо, за версією Кремля, українські кораблі «порушили державний кордон» Росії, коли намагалися перетнути Керченську протоку поблизу окупованого Криму.</p>
      <p>А заступник міністра закордонних справ Росії <b>Андрій Руденко</b>, зі свого боку, заперечив іще одну позицію, про яку говорили засоби інформації попередніми днями: він заявив, що передача захоплених українських катерів і буксира нібито також не пов’язана з прийдешньою зустріччю в «нормандському форматі», що наразі запланована на 9 грудня.</p>
      <p>Росія <a href="https://www.radiosvoboda.org/a/29620112.html">захопила три кораблі ВМС України і 24 українських військовослужбовців</a> 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права <a href="https://www.radiosvoboda.org/a/trybunal-ukrjinski--moriaky/29962877.html">наказав Росії негайно звільнити</a> військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках <a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html">обміну утримуваними</a>. При цьому Росія відпустила моряків формально під «особисте зобов’язання» за першим викликом з’явитися до Росії на суд над ними у <a href="https://www.radiosvoboda.org/a/news-u-rosiji-tryvaje-slidstvo-shchodo-moryakiv-denisova/30156160.html">кримінальній справі</a>, яку там так і <a href="https://www.radiosvoboda.org/a/news-polozov-advokat-moriaky-sprava/30167403.html">не закрили</a>.</p>
      <p>Так само і щодо кораблів у МЗС Росії заявляли, що їхнє повернення Україні можливо лише «під гарантії збереженості» кораблів як речових доказів у кримінальній справі, порушеній у Росії проти українських військовополонених моряків.</p>
      <p>
        <i>
          <b>Також на цю тему:</b>
        </i>
      </p>
      <figure>
        <img src="https://gdb.rferl.org/49ED9CDB-8AF5-459E-8519-5E11078B0565.jpg"/>
      </figure>
      <p>
        <b>
          <a href="https://www.radiosvoboda.org/a/news-zakhopleni-korabli-pryamuut-dodomu/30278182.html">Захоплені Росією українські судна «прямують додому» – ВМС</a>
        </b>
      </p>
      <p>
        <b>
          <a href="https://www.radiosvoboda.org/a/news-sudna-dva-dni/30278346.html">Повернуті Росією катери дійдуть до Одеси за дві доби – експерт</a>
        </b>
      </p>
      <p>
        <b>
          <a href="https://www.radiosvoboda.org/a/news-krym-polozov-povernennia-korabli/30276684.html">Полозов: Росія після повернення Україні кораблів має закрити справу проти моряків</a>
        </b>
      </p>
    </article>
  </body>
</html>