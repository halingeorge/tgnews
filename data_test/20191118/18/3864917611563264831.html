<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2820693-cetvero-lebediv-iz-cernigivsini-pereihali-do-mezigirskogo-pritulku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T18:03:00+00:00"/>
    <meta property="og:title" content="Четверо лебедів із Чернігівщини переїхали до Межигірського притулку"/>
    <meta property="og:description" content="Чотирьох лебедів, які два місяці утримувалися в домашньому господарстві жительки села Рождественське на Чернігівщині, перевезли на Київщину, в Межигірський притулок для цього виду птахів."/>
  </head>
  <body>
    <article>
      <h1>Четверо лебедів із Чернігівщини переїхали до Межигірського притулку</h1>
      <h2>Чотирьох лебедів, які два місяці утримувалися в домашньому господарстві жительки села Рождественське на Чернігівщині, перевезли на Київщину, в Межигірський притулок для цього виду птахів.</h2>
      <address>
        <time datetime="2019-11-18T18:03:00+00:00">18 Nov 2019, 18:03</time>
      </address>
      <p>Про це повідомив сектор інформаційної діяльності, програмного забезпечення та комунікацій з громадськістю <a href="https://koropska-gromada.gov.ua/news/1574065043/">Коропської селищної ради</a>.</p>
      <p>"Два місяці волонтери зі Львова вирішували питання переселення лебедів до Межигірського притулку. У п’ятницю вони забрали птахів, котрі два місяці мешкали у місцевої жительки, яка їх люб’язно прихистила", - ідеться у повідомленні.</p>
      <figure>
        <img src="https://static.ukrinform.com/photos/2019_11/1574104012-346.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2819168-u-kiivskomu-zooparku-persij-vedmid-vpav-u-zimovu-splacku.html">У Київському зоопарку перший ведмідь впав у зимову сплячку</a>
      </blockquote>
      <p>У двір Ганни Зязі молоді ослаблені лебеді прийшли самі в середині вересня. І знайшли те, що шукали - їжу й тепло. Коли Менський зоопарк з якихось причин відмовся забрати птахів, жінка вирішила виходжувати їх сама. Новина про це вийшла далеко за межі району і дісталася львівських зоозахисників. Вони й запропонували перевезти птахів до Межигірського притулку для лебедів, адже життя у сільському дворі, яким би ситим не було, не бажане для диких птахів. Адже в таких умовах вони перетворяться на свійських і вже не зможуть повернутися в природне середовище.</p>
      <figure>
        <img src="https://static.ukrinform.com/photos/2019_11/1574104006-675.jpg"/>
      </figure>
      <p>У Межигірському ж притулку лебеді згодом будуть випущені у відкриті ставки, де зможуть приєднатися до перелітних родичів і з ними полетіти.</p>
      <figure>
        <img src="https://static.ukrinform.com/photos/2019_11/1574104083-409.jpg"/>
      </figure>
    </article>
  </body>
</html>