<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820700-majze-70-amerikanciv-ne-pidtrimuut-dii-trampa-u-skandali-sodo-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T18:34:00+00:00"/>
    <meta property="og:title" content="Майже 70% американців не підтримують дії Трампа у скандалі щодо України"/>
    <meta property="og:description" content="Практично 70% американських опитаних вважають неправильним рішення нинішнього президента США вимагати від українського лідера провести розслідування проти Джо Байдена, однак не всі з них вважають, що Трамп заслуговує на імпічмент через це."/>
  </head>
  <body>
    <article>
      <h1>Майже 70% американців не підтримують дії Трампа у скандалі щодо України</h1>
      <h2>Практично 70% американських опитаних вважають неправильним рішення нинішнього президента США вимагати від українського лідера провести розслідування проти Джо Байдена, однак не всі з них вважають, що Трамп заслуговує на імпічмент через це.</h2>
      <address>
        <time datetime="2019-11-18T18:34:00+00:00">18 Nov 2019, 18:34</time>
      </address>
      <p>Такими є висновки свіжого соціологічного <a href="https://www.ipsos.com/sites/default/files/ct/news/documents/2019-11/topline-abc-ipsos-impeachment-hearings-11182019.pdf">опитування</a>, проведеного телеканалом ABC News спільно з компанією Ipsos.</p>
      <p>Так, 51% опитаних вважають, що дії президента Трампа щодо України були неправильними і за це Палата представників має оголосити імпічмент, а Сенат усунути його з посади.</p>
      <figure>
        <img src="https://static.ukrinform.com/photos/2019_11/1574105560-637.jpg"/>
      </figure>
      <p>Ще 6% дотримуються подібної позиції за винятком того, що рішення про імпічмент Палати представників не повинно бути підтримано в Сенаті. І, нарешті, 13% респондентів схиляються до думки, що президент вчинив неправильно, але жодна палата Конгресу не повинна виносити рішення про імпічмент та усунення його з Білого дому.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820637-pribicniki-trampa-vvazaut-velikou-pomilkou-zatrimku-z-nadannam-dopomogi-ukraini.html">Прибічники Трампа вважають великою помилкою затримку з наданням допомоги Україні</a>
      </blockquote>
      <p>При цьому, 25% опитаних американців не вважають тиск <a href="https://www.ukrinform.ua/tag-tramp">Трампа</a> на Україну недоречним, ще 4% ухилилися від відповіді.</p>
      <p>Тим часом, результати дослідження також демонструють інші дані. Зокрема, 58% громадян "загалом уважно" стежать за слуханнями в Конгресі у справі імпічменту президента, решта 42% стежать, але не з такою увагою. Крім того, 27% респондентів відповіли, що їхнє ставлення до Трампа погіршилось після оприлюднення новин про телефонний дзвінок між президентами України і США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820517-tramp-zaaviv-so-rozglane-mozlivist-svidciti-u-kongresi.html">Трамп заявив, що розгляне можливість свідчити у Конгресі</a>
      </blockquote>
      <p>Як повідомляв Укрінформ, друга розмова глави Білого дому з Президентом України Володимиром Зеленським 25 липня викликала серйозні занепокоєння в адміністрації США. Внаслідок цього з'явилася скарга "викривача", а також ініційоване розслідування з імпічменту в Палаті представників американського Конгресу.</p>
      <p>
        <i>Фото: The White House</i>
      </p>
    </article>
  </body>
</html>