<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-obvinila-snajdra-kvuli-zakazkam-nemocnice-na-bulovce/1822600?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T18:51:00+00:00"/>
    <meta property="og:title" content="Policie obvinila Šnajdra kvůli zakázkám Nemocnice na Bulovce"/>
    <meta property="og:description" content="Praha - Policie zadržela a obvinila podle informací Lidových novin bývalého poslance ODS Marka Šnajdra kvůli údajným manipulacím se zakázkami pražské Nemocnice Na Bulovce. Spolu s ním obvinila další čtyři lidi, uvedl server Lidovky.cz. Kvůli přidělování zakázek v pražských nemocnicích policie už dříve obvinila mimo jiné podnikatele Tomáše Horáčka, bývalou ředitelku Nemocnice na Bulovce Andreu Vrbovskou nebo někdejšího ředitele nemocnice Františka Nováka."/>
  </head>
  <body>
    <article>
      <h1>Policie obvinila Šnajdra kvůli zakázkám Nemocnice na Bulovce</h1>
      <address><time datetime="2019-11-18T18:51:00+00:00">18 Nov 2019, 18:51</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Policie zadržela a obvinila podle informací Lidových novin bývalého poslance ODS Marka Šnajdra kvůli údajným manipulacím se zakázkami pražské Nemocnice Na Bulovce. Spolu s ním obvinila další čtyři lidi, uvedl server <a href="https://www.lidovky.cz/domov/policie-zadrzela-byvaleho-poslance-snajdra-byl-obvinen-kvuli-zakazce-v-nemocnici-na-bulovce.A191118_180639_ln_domov_vag">Lidovky.cz</a>. Kvůli přidělování zakázek v pražských nemocnicích policie už dříve obvinila mimo jiné podnikatele Tomáše Horáčka, bývalou ředitelku Nemocnice na Bulovce Andreu Vrbovskou nebo někdejšího ředitele nemocnice Františka Nováka.</p>
      <p>Státní zástupce Vrchního státního zastupitelství Zdeněk Matula na <a href="http://portal.justice.cz/Justice2/soud/soud.aspx?o=205&amp;j=215&amp;k=6518&amp;d=373321">webu</a> uvedl, že policie trestně stíhá pět lidí a dvě firmy. Podezřívá je ze zjednání výhody při zadání veřejné zakázky, při veřejné soutěži a veřejné dražbě, přijetí úplatku a podplacení. Případ souvisí s veřejnou zakázkou Nemocnice Na Bulovce na obnovu lineárních urychlovačů včetně příslušenství. Předpokládaná hodnota zakázky byla 120 milionů korun. Obvinění byli zadrženi, dodal státní zástupce.</p>
      <p>Šnajdr figuroval v kauze, která v roce 2013 přispěla k pádu vlády tehdejšího premiéra Petra Nečase. Státní zástupce tvrdí, že Nečas, jeho žena Jana (dříve Nagyová) a někdejší náměstek ministra zemědělství Roman Boček v roce 2012 přislíbili poslancům Šnajdrovi, Petru Tluchořovi a Ivanu Fuksovi lukrativní funkce za to, že se vzdají mandátu a nechají projít vládní daňový balíček, s nímž nesouhlasili. Poté, co byl balíček schválen, se Šnajdr stal předsedou dozorčí rady Čepra.</p>
      <p>Trojice exposlanců původně čelila obvinění, Nejvyšší soud ale dospěl k závěru, že je v této věci nelze stíhat. Muži pak chtěli po státu téměř desetimilionové odškodné, nakonec po dohodě dostali částky v řádu statisíců korun.</p>
    </article>
  </body>
</html>