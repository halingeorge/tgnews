<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653849/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T18:39:00+00:00"/>
    <meta property="og:title" content="Косюк про відкриття ринку землі: Не чекайте дива, Україна не стане раптово багатою"/>
    <meta property="og:description" content="Мільярдер Юрій Косюк, який володіє агрохолдингом “МХП”, заявив, що Україна не стане раптово багатою через відкриття ринку землі."/>
  </head>
  <body>
    <article>
      <h1>Косюк про відкриття ринку землі: Не чекайте дива, Україна не стане раптово багатою</h1>
      <address>
        <time datetime="2019-11-18T18:39:00+00:00">18 Nov 2019, 18:39</time>
      </address>
      <p>Мільярдер Юрій Косюк, який володіє агрохолдингом "МХП", заявив, що Україна не стане раптово багатою через відкриття ринку землі.</p>
      <p>Про це він сказав в інтерв'ю <a href="https://censor.net.ua/resonance/3160190/yuriyi_kosyuk_ne_jdite_chuda_ukraina_ne_stanet_bogatoyi_izza_rynka_zemli_investirovat_vygodneyi_v_polshu">Цензор.нет.</a></p>
      <p>"Не чекайте дива - Україна не стане раптово багатою через ринок землі. Якісь гроші надійдуть, але далеко не відразу, буде добре, якщо за перші два-три роки зайде хоча б 5-6 млрд доларів в економіку, але і ці в основному не бюджет отримає.</p>
      <p>Ринок, безумовно, потрібен. Але ми нічого видатного не зробимо - ми просто наздоженемо в цьому плані сусідів, зробимо те, що в Росії, Молдові, Польщі та в усіх інших наших сусідніх країнах зробили 20-30 років тому, і вже пішли далеко вперед", - сказав він.</p>
      <p>На репліку журналіста про побоювання, що олігархи і мільярдери скуплять усі земельні площі у найкоротші термміни, будуть створені величезні агрогосподарства, а у фермерів не буде шансів розвивати своє господарство, Косюк відповів:</p>
      <p>"Та неправда, ніхто не скупить землю, крім тих, хто зараз на ній вже працює. У світі за гроші і за інвестиції велика конкуренція.</p>
      <p>І якщо хтось говорить, що все скуплять, то потрібно прийти в великі американські інвестфонди і подивитися, як стоять в черзі компанії, які хочуть презентувати себе цим фондам, щоб вони в них інвестували гроші. Там як в МакДональдсі на касу. Я кредитуюсь на Заході, і повірте - наша земля сама по собі нікому там не цікава. Я в це не вірю".</p>
      <p>За його словами, землю куплять тоді, коли західні інвестори побачать по звітності українських компаній, яка прибутковість інвестицій, як вона захищена.</p>
      <p>"Земля - ​​неліквідне вкладення, і не варто сподіватися на зростання цін, краще купити золото, купити нафту, купити алмази, купити пакет "Фейсбук". Навіщо купувати землю, яка не заробляє гроші? Навіщо вкладати в Україну? Заради дешевої робочої сили? Ні, в такому випадку зараз вигідніше інвестувати в Польщу, українці їдуть туди", - підкреслив він.</p>
      <p>Власник МХП додав, що для західних інвесторів земля - "всього-на-всього майданчик, де ростуть рослини з певною продуктивністю".</p>
      <p>"У 21-му столітті в Саудівській Аравії на піску буде рости все ще краще. Сонце, дешева електрика, вода, добрива, і знімай два врожаї на рік, розумієте, яка рентабельність? Чорноземи два врожаю не дадуть! У Росії у МХП була земля в Воронежі, там метрові чорноземи. Але вона взагалі стала нецікава, ми пішли звідти, тому що це Росія з усіма її проблемами", - сказав він.</p>
      <p>
        <b>Нагадаємо:</b>
      </p>
      <p>
        <i>Український бізнесмен Юрій Косюк є засновником і мажоритарним акціонером МХП.</i>
      </p>
      <p>
        <i>Косюк через компанію WTI Trading Limited володіє 66% акцій МХП.</i>
      </p>
      <p>
        <i>13 листопада Верховна Рада проголосувала за основу за проект Закону про внесення змін до деяких законодавчих актів України щодо обігу земель сільськогосподарського призначення (<a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">2178-10</a>), голоси дали фракція Слуга народу та позафракційні депутати.</i>
      </p>
      <p>
        <i>На зустрічі з народними депутатами від партії "Слуга народу" президент Володимир Зеленський заявив, що до протестів проти запровадження ринку землі <a href="https://www.epravda.com.ua/news/2019/11/13/653655/">причетний олігарх Ігор Коломойський</a>.</i>
      </p>
      <p>
        <i>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</i>
      </p>
      <p>
        <i>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</i>
      </p>
      <p>
        <i>Листопадове опитування "Центру Разумкова" показало, що <a href="https://www.epravda.com.ua/news/2019/11/11/653574/">68,3% українців них проголосували б за продовження мораторію.</a></i>
      </p>
      <p>
        <i>У Мінекономіки повідомляли, що при відкритті ринку землі один її гектар буде <a href="https://www.epravda.com.ua/news/2019/11/12/653645/">продаватися на рівні 2200 доларів.</a></i>
      </p>
      <p><b>Знати більше</b>: <a href="https://www.epravda.com.ua/publications/2019/11/13/653650/">Рада голосує за ринок землі: чи вдалось Зеленському вмовити "своїх"</a></p>
    </article>
  </body>
</html>