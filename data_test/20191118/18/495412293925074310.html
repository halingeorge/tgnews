<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/diretta-italia-armenia-streaming-video-rai-mancini-cerca-il-record-europei/1949464/"/>
    <meta property="og:site_name" content="IlSussidiario"/>
    <meta property="article:published_time" content="2019-11-18T18:00:47+00:00"/>
    <meta property="og:title" content="DIRETTA ITALIA ARMENIA/ Video streaming Rai: 15^ partita azzurra al Renzo Barbera"/>
    <meta property="og:description" content="Diretta Italia Armenia. Streaming video Rai, orario, quote e risultato live del match valevole per l'ultima giornata delle qualificazioni a Euro 2020."/>
  </head>
  <body>
    <article>
      <h1>DIRETTA ITALIA ARMENIA/ Video streaming Rai: 15^ partita azzurra al Renzo Barbera</h1>
      <h2>Diretta Italia Armenia. Streaming video e tv, orario, quote e risultato live del match valevole per l’ultima giornata delle qualificazioni a Euro 2020.</h2>
      <address><time datetime="2019-11-18T18:00:47+00:00">18 Nov 2019, 18:00</time> by <a rel="author" href="https://www.ilsussidiario.net/autori/fabio-belli/" target="_blank">Fabio Belli</a></address>
      <p>Sempre più vicina la diretta di <b>Italia Armenia</b>, che seguiremo dallo stadio Renzo Barbera di Palermo. La Nazionale maggiore ha già disputato altre 14 partite alla Favorita, con un eccellente bilancio caratterizzato da dodici vittorie, un pareggio e una sconfitta. La prima volta risale al 28 dicembre 1952, quando gli azzurri vinsero per 2-0 contro la Svizzera una partita valida per l’allora Coppa Internazionale. L’Italia poi tornerà a Palermo solamente nel 1990, ma da allora le visite nel capoluogo siciliano sono diventate frequenti, addirittura doppia nel 2014 mentre questa sarà la quinta dal 2013. L’unica sconfitta risale al 16 novembre 1994, 1-2 contro la Croazia nelle qualificazioni per gli Europei 1996, mentre il pareggio fu il 18 febbraio 2004 per 2-2 in un’amichevole contro la Repubblica Ceca. L’ultimo precedente invece risale a circa due anni e mezzo fa, cioè al 24 marzo 2017, quando l’Italia vinse per 2-0 contro l’Albania un incontro valido per le qualificazioni ai Mondiali di Russia 2018. (Aggiornamento di Mauro Mantegazza)</p>
      <h4>STREAMING VIDEO E TV: COME VEDERE LA PARTITA</h4>
      <p><b>Italia Armenia</b> sarà trasmessa in <b>diretta tv</b> in chiaro su Rai 1 sul digitale terrestre: naturalmente il riferimento sarà il canale numero 1 del telecomando. Inoltre ci sarà anche la possibilità di vedere il match <b>diretta streaming video</b> via internet: collegandosi attraverso l’app Rai Play tramite smart tv, smartphone e tablet, oppure collegandosi tramite pc sul sito raiplay.it. <a href="https://www.raiplay.it/dirette/rai1">CLICCA QUI PER LO STREAMING VIDEO DEL MATCH SU RAIPLAY.IT</a></p>
      <h4>ARBITRA TIAGO MARTINS</h4>
      <p>Abbiamo già accennato al fatto che <b>Italia Armenia</b> sarà diretta dall’arbitro portoghese Tiago Martins. La squadra arbitrale per la partita allo stadio Renzo Barbera di Palermo sarà di conseguenza tutta lusitana, perché Martins sarà assistito dai due guardalinee Luis Campos e Pedro Almeida più il quarto uomo Antonio Emanuel Carvalho Nobre. Tornando al primo arbitro, possiamo aggiungere che il signor Tiago Martins è nato il 29 maggio 1980 a Oeiras, ha debuttato nel massimo campionato portoghese nel 2014 e già dal 2015 ha ottenuto la qualifica di arbitro internazionale Fifa. In questa stagione forse qualcuno lo ricorderà come l’arbitro di Wolfsberger Roma di Europa League il 3 ottobre scorso, partita nella quale Martins comminò cinque cartellini gialli, ma nessuna espulsione né calci di rigore. Nelle qualificazioni agli Europei questa invece sarà la terza apparizione di Martins dopo Israele Slovenia (quattro ammonizioni) e Far Oer Svezia, partita con un solo cartellino giallo. (Aggiornamento di Mauro Mantegazza)</p>
      <h4>I TESTA A TESTA</h4>
      <p>In vista delle diretta di <b>Italia Armenia</b>, possiamo ricordare che questa partita vanta solamente tre precedenti e che curiosamente gli azzurri hanno vinto per due volte in Armenia, ma l’unica partita disputata in Italia è terminata con un pareggio. Nata dalla dissoluzione dell’Unione Sovietica come Stato indipendente, l’Armenia ha incrociato per la prima volta l’Italia in occasione delle qualificazioni per i Mondiali 2014. Allora gli azzurri vinsero per 1-3 in Armenia la partita d’andata, disputata il 12 ottobre 2012, mentre un anno dopo quasi esatto (il 15 ottobre 2013) al ritorno l’Armenia si prese la soddisfazione di pareggiare per 2-2 al San Paolo di Napoli. Il precedente più recente però è freschissimo: il 5 settembre di quest’anno l’Italia ha vinto a Yerevan di nuovo per 1-3, come sette anni prima. Gol azzurri di Andrea Belotti e Lorenzo Pellegrini più un’autorete di Aram Hayrapetyan, per ribaltare l’iniziale vantaggio armeno che era stato segnato da Aleksandr Karapetyan. (Aggiornamento di Mauro Mantegazza)</p>
      <h4>ORARIO E PRESENTAZIONE</h4>
      <p><b>Italia Armenia, diretta</b> dall’arbitro portoghese Tiago Martins questa sera, lunedì 18 novembre alle <b>ore 20.45</b> presso lo stadio Renzo Barbera di Palermo, sarà una sfida valevole per l’ultima giornata delle qualificazioni a Euro 2020. Gli azzurri salutano il pubblico in attesa del sorteggio e di quello che, come è già stato deciso, sarà l’esordio a Roma nella fase finale di Euro 2020: <b>Italia Armenia</b> è l’occasione per completare un cammino perfetto <a href="https://www.ilsussidiario.net/news/diretta-bosnia-italia-streaming-video-rai-azzurri-gia-qualificati-europei-2020/1948159/">dopo il successo in Bosnia</a>. La squadra di Roberto Mancini con nove vittorie su altrettante partite è riuscita a riconquistare l’amore dei tifosi dopo la cocente eliminazione da Russia 2018, primo Mondiale saltato in 60 anni dall’Italia. L’Armenia è stata un osso duro ma in queste qualificazioni può nutrire diversi rimpianti in chiave secondo posto, con le speranze di qualificazione sfumate dopo la sconfitta subita nello scontro diretto contro la Finlandia nell’ottobre scorso, poi venerdì <a href="https://www.ilsussidiario.net/news/diretta-armenia-grecia-streaming-video-tv-sfida-a-yerevan-europei-2020/1948158/">ha perso pure con la Grecia</a>. Mancini potrebbe rimescolare molto la formazione per dare spazio a giocatori spesso presenti nelle qualificazioni tra le convocazioni, ma che hanno trovato poco minutaggio in campo.</p>
      <h4>PROBABILI FORMAZIONI ITALIA ARMENIA</h4>
      <p>Andiamo adesso a leggere le probabili formazioni che scenderanno in campo in <b>Italia Armenia</b>, lunedì 18 novembre alle ore 20.45 presso lo stadio Renzo Barbera di Palermo, sfida valevole per l’ultima giornata delle qualificazioni a Euro 2020 e nella quale come già accennato potrebbe esserci molto turnover. Italia del CT Roberto Mancini schierata in campo con un 4-3-3: Sirigu; Di Lorenzo, Izzo, Romagnoli, Biraghi; Zaniolo, Jorginho, Barella; Chiesa, Immobile, El Shaarawy. Risponderà l’Armenia del CT Kanerva con un 4-2-3-1: Airapetyan; Hambartsumyan, Ishkhanyan, Haroyan, Hovhannisyan; Grigoryan, Hovsepyan; Barseghyan, Ghazaryan, Adamyan, Karapetyan.</p>
      <h4>PRONOSTICO E QUOTE</h4>
      <p>Pronostico a senso unico per Italia Armenia, come ci dicono anche le quote offerte sul match dall’agenzia di scommesse sportive Snai. Il segno 1 è dato quasi per certo ed è quotato a 1,18. Si sale poi di moltissimo, fino a 7,25, già per il pareggio e dunque per il segno X. Infine, un colpaccio dell’Armenia varrebbe 14,00 volte la posta in palio per chi avrà osato scommettere sul segno 2.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-spagna-romania-streaming-video-si-chiude-al-wanda-metropolitano-europei/1949467/"/>
        <a href="https://www.ilsussidiario.net/news/diretta-liechtenstein-bosnia-streaming-video-tv-ospiti-favoriti-europei/1949465/"/>
        <a href="https://www.ilsussidiario.net/news/diretta-grecia-finlandia-streaming-video-tv-sara-festa-per-i-finnici-europei/1949463/"/>
        <a href="https://www.ilsussidiario.net/news/riv-diretta-argentina-uruguay-streaming-video-e-tv-risultato-live/1949461/"/>
        <a href="https://www.ilsussidiario.net/news/diretta-italia-canada-fognini-auger-aliassime-streaming-video-tv-coppa-davis/1950545/"/>
        <a href="https://www.ilsussidiario.net/news/incidente-vettel-leclerc-disastro-ferrari-minardi-seb-ha-piu-colpe-esclusiva/1950724/"/>
      </related>
    </article>
  </body>
</html>