<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/spanoulis-apo-tote-pou-egina-pateras-fovamai-perissotero-ta-aeroplana/2918439/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T18:00:16+00:00"/>
    <meta property="og:title" content="Σπανούλης: “Από τότε που έγινα πατέρας, φοβάμαι περισσότερο τα αεροπλάνα”"/>
    <meta property="og:description" content="Με αφορμή την ημέρα του παιδιού (γιορτάζεται στις 20 Νοεμβρίου) ο Βασίλης Σπανούλης μίλησε στο κανάλι της Euroleague για τα παιδικά του χρόνια και την οικογένειά του και την σχέση που έχει με τα παιδιά του."/>
  </head>
  <body>
    <article>
      <h1>Σπανούλης: “Από τότε που έγινα πατέρας, φοβάμαι περισσότερο τα αεροπλάνα”</h1>
      <h2>Με αφορμή την ημέρα του παιδιού (γιορτάζεται στις 20 Νοεμβρίου) ο Βασίλης Σπανούλης μίλησε στο κανάλι της Euroleague για τα παιδικά του χρόνια και την οικογένειά του και την σχέση που έχει με τα παιδιά του.</h2>
      <address><time datetime="2019-11-18T18:00:16+00:00">18 Nov 2019, 18:00</time> by <a rel="author">Newsit Newsroom</a></address>
      <p>Ο Βασίλης Σπανούλης απάντησε με απόλυτη ειλικρίνεια στις ερωτήσεις της Euroleague και αναφέρθηκε στα παιδικά του χρόνια, την οικογένειά του και την σχέση που έχει με τα παιδιά του. Να θυμίσουμε ότι ο αρχηγός του Ολυμπιακού περιμένει σε μερικούς μήνες τη γέννηση του έκτου παιδιού του.</p>
      <p>«Νομίζω ότι η πιο σημαντική αξία που μπορούμε να δώσουμε και να μεταφέρουμε στα παιδιά είναι η αγάπη, ο σεβασμός, η πειθαρχία, το να είναι καλοί άνθρωποι στην κοινωνία….</p>
      <p>Η ζωή μου άλλαξε όταν έγινα πατέρας. Άλλαξε πολύ… Έγινα πιο ευαίσθητος, άρχισα να προσέχω περισσότερο τον εαυτό μου, άρχισα να φοβάμαι περισσότερο τα αεροπλάνα γιατί σκεφτόμουν την οικογένεια μου και, συγχρόνως αφιερώνω όλο τον ελεύθερο χρόνο μου στους δικούς μου ανθρώπους. Το μόνο που θέλω είναι να βλέπω την οικογένεια μου και να περνάω χρόνο μαζί τους», τόνισε και συνέχισε:</p>
      <p>«Θέλω τα παιδιά μου να μεγαλώσουν απολαμβάνοντας τον χρόνο τους, να παίζουν, να κάνουν πράγματα που τα κάνουν χαρούμενα, να κάνουν φίλους, όχι να παίζουν συνέχεια video games αλλά να περνούν δημιουργικά τον χρόνο τους.</p>
      <p>Αυτό που αγαπώ να κάνω με τα παιδιά μου είναι να είμαι μαζί τους, να περνάω χρόνο μαζί τους παίζοντας μπάσκετ, να παίζουμε ποδόσφαιρο, να βγαίνουμε έξω για παγωτό, να πηγαίνουμε στο λούνα παρκ, γενικώς να τα βλέπω χαρούμενα!</p>
      <p>Όταν είμαι μαζί τους, νιώθω νεότερος, σαν να είμαι κι εγώ παιδί! Θυμάμαι κι εγώ την παιδική μου ηλικία» ανέφερε ο Σπανούλης.</p>
      <figure>
        <iframe src="https://www.youtube.com/embed/_sGaIMBKpFg" width="640" height="360" data-service="Youtube" scrolling="no"/>
      </figure>
    </article>
  </body>
</html>