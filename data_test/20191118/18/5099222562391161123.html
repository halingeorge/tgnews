<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23498982-ucraina-fostul-presedinte-porosenko-citat-intr-ancheta-privind-abuzurile-putere.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T18:41:00+00:00"/>
    <meta property="og:title" content="Ucraina: Fostul președinte Poroșenko, citat într-o anchetă privind abuzurile de putere"/>
    <meta property="og:description" content="Numele fostului preşedinte ucrainean Petro Poroşenko apare într-o anchetă asupra abuzurilor de putere din timpul mandatului său, au anunţat luni autorităţile ucrainene, o premieră după plecarea"/>
  </head>
  <body>
    <article>
      <h1>Ucraina: Fostul președinte Poroșenko, citat într-o anchetă privind abuzurile de putere</h1>
      <address><time datetime="2019-11-18T18:41:00+00:00">18 Nov 2019, 18:41</time> by <a rel="author">N.O.</a></address>
      <p><b>Numele fostului preşedinte ucrainean Petro Poroşenko apare într-o anchetă asupra abuzurilor de putere din timpul mandatului său, au anunţat luni autorităţile ucrainene, o premieră după plecarea acestuia de la preşedinţia Ucrainei, informează AFP, scrie </b><a href="https://www.agerpres.ro/politic-ex/2019/11/18/fostul-presedinte-ucrainean-petro-porosenko-citat-intr-o-ancheta-penala-transmisa-parchetului-general--405053"><b>Agerpres. <br/></b></a><br/>Este posibil ca Poroşenko să fi încercat să "influenţeze ilegal" formarea Înaltului Consiliu al Justiţiei, instanţă ce participă la numirea de judecători, a precizat Biroul de Anchetă Ucrainean (DBR), organism însărcinat cu investigaţii penale ce vizează înalţi responsabili de stat, care a transmis dosarul Parchetului.<br/><br/>"Statutul lui (Poroşenko) este cel de martor", a precizat pentru AFP biroul de presă al DBR, însă dacă suspiciunile existente vor fi confirmate de Parchetul General fostul preşedinte ar putea rămâne fără imunitatea sa parlamentară şi urmărit penal.<br/><br/>Infracţiunile invocate de DBR au fost calificate drept "îndemnuri la răsturnarea puterii" şi "abuzuri de putere", fapte pasibile de o pedeapsă maximală de şase ani de închisoare.<br/><br/>Serviciul de presă al lui Poroşenko, un prooccidental fervent, a denunţat anunţul de luni drept "un atac comandat" de Rusia. Cu puţin timp înainte de a fi ales preşedinte, Moscova a anexat Peninsula Crimeea şi a izbucnit un conflict cu separatiştii proruşi în estul Ucrainei.<br/><br/>Şef al statului ucrainean din 2014 până în 2019, Poroşenko a fost învins în alegerile prezidenţiale din aprilie de Volodimir Zelenski, pe atunci actor de comedie în vârstă de 41 de ani, fără experienţă politică, ce promitea să eradicheze corupţia.<br/><br/>Poroşenko, om de afaceri foarte bogat, este deja citat în circa zece anchete, inclusiv asupra unei presupuse fraude fiscale, însă până acum niciuna nu a ajuns la Parchetul General. Aceste anchete au fost declanşate automat în urma denunţurilor depuse de un adversar politic considerat apropiat Moscovei, Andrei Portnov. Acesta este şi un apropiat lui Andrii Bogdan, actualul şef al Administraţiei prezidenţiale ucrainene.</p>
    </article>
  </body>
</html>