<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/nuclearelectrica-ii-raspunde-fondului-proprietatea-putem-distribui-dividendele-suplimentare-513-milioane-lei-propunerea-fp-pune-pericol-realizarea-proiectelor-investitii-afecteaza-grav-potentialul-18592761"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T18:23:45+00:00"/>
    <meta property="og:title" content="Nuclearelectrica îi răspunde Fondului Proprietatea: Nu putem distribui dividendele suplimentare de 513 milioane lei. ”Propunerea FP pune în pericol realizarea proiectelor de investiţii şi afectează grav potenţialul de retehnologizare a Unităţii 1”"/>
    <meta property="og:description" content="Nuclearelectrica (SNN), operatorul Centralei Nucleare de la Cernavodă, îi răspunde Fondului Proprietatea, acţionar minoritar care a cerut săptămâna trecută dividende de 513 milioane de lei, şi spune că nu poate distribui dividende suplimentare, întrucât ar afecta planurile de investiţii ale companiei."/>
  </head>
  <body>
    <article>
      <h1>Nuclearelectrica îi răspunde Fondului Proprietatea: Nu putem distribui dividendele suplimentare de 513 milioane lei. ”Propunerea FP pune în pericol realizarea proiectelor de investiţii şi afectează grav potenţialul de retehnologizare a Unităţii 1”</h1>
      <address><time datetime="2019-11-18T18:23:45+00:00">18 Nov 2019, 18:23</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Nuclearelectrica (SNN), operatorul Centralei Nucleare de la Cernavodă, îi răspunde Fondului Proprietatea, acţionar minoritar care a cerut săptămâna trecută dividende de 513 milioane de lei, şi spune că nu poate distribui dividende suplimentare, întrucât ar afecta planurile de investiţii ale companiei.</p>
      <p><i>”Propunerea FP de distribuire a dividendelor suplimentare pune în pericol realizarea proiectelor de investiţii ale Nuclearelectrica şi afectează grav potenţialul de retehnologizare a U1”</i>, se arată într-o notă a Consiliului de Administraţie al companiei.</p>
      <p>Fondul Proprietatea a convocat acţionarii Nuclearelectrica pentru distribuirea unor dividende suplimentare, ceea ce a dus la o apreciere puternică a preţului acţiunilor. Nuclearelectrica are ca acţionar majoritar Statul român, prin Ministerul Economiei şi Energiei, astfel că un reprezentat al acestui minister va avea ultimul cuvânt la Adunarea Acţionarilor din 19 decembrie.</p>
      <p>”Implementarea unei politici de blocare a constituirii surselor financiare proprii pentru finanţarea investiţiilor Nuclearelectrica SA, prin distribuirea dividendelor suplimentare, ar putea conduce la blocarea procesului de finanţare al retehnologizării Unitaţii 1 prin creşterea impredictibilităţii acţionariatului cu privire la dezvoltarea sustenabilă pe termen lung a companiei. Nerealizarea retehnologizarii U1 afectează grav pe termen mediu şi lung independenţa şi stabilitatea energetică a României determinând creşterea gradului de risc al tuturor investiţiilor productive din economia naţională în condiţiile în care resursele de energie electrică ar deveni critice, imposibil să acopere consumul intern”, se arată într-o notă a Nuclearelectrica.</p>
    </article>
  </body>
</html>