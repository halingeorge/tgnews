<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827156.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T18:41:00+00:00"/>
    <meta property="og:title" content="جلیلی: برطرف کردن نگرانی‌ها نسبت به موج جدید گرانی‌ها وظیفه همگانی است"/>
    <meta property="og:description" content=" به گزارش مهر، نشست هم‌فکری و هم‌افزایی جهت کاهش مشکلات طرح مصوب سران سه قوه پیرامون مسئله سهیمه بندی و افزایش قیمت بنزین، با حضور جمعی از نمایندگان مجلس شورای اسلامی و کارشناسان اقتصادی دولت سایه در دفتر نماینده رهبرانقلاب در شورایعالی امنیت ملی برگزار شد."/>
  </head>
  <body>
    <article>
      <h1>جلیلی: برطرف کردن نگرانی‌ها نسبت به موج جدید گرانی‌ها وظیفه همگانی است</h1>
      <address>
        <time datetime="2019-11-18T18:41:00+00:00">18 Nov 2019, 18:41</time>
      </address>
      <p>نماینده رهبرانقلاب در شورایعالی امنیت ملی در نشست هم‌فکری با نمایندگان مجلس، گفت: برطرف کردن نگرانی‌های مردم نسبت به موج جدید گرانی‌ها یک وظیفه همگانی است.</p>
      <p> به گزارش مهر، نشست هم‌فکری و هم‌افزایی جهت کاهش مشکلات طرح مصوب سران سه قوه پیرامون مسئله سهیمه بندی و افزایش قیمت بنزین، با حضور جمعی از نمایندگان مجلس شورای اسلامی و کارشناسان اقتصادی دولت سایه در دفتر نماینده رهبرانقلاب در شورایعالی امنیت ملی برگزار شد.</p>
      <p>جلیلی با اعلام اینکه همه باید با همفکری کمک کنند تا این طرح حداقل مشکلات را داشته باشد، تصریح کرد: هدف از برگزاری این جلسه با نمایندگان محترم آنست که رهبرانقلاب در بیانات اخیر خود فرمودند که میبایست با همکفری و هم‌افزایی و ارائه مجموعه نقاط اصلاحی، مشکلات مصوبه سران قوا را کاهش داد. ایشان همچنین در بخشی دیگر از سخنانشان فرمودند: «برخی از مردم نگران گرانی اند و برخی دیگر فکر میکنند این طرح به ضررشان است»؛ طبیعتا در همین چهارچوب میتوان راهکارهایی برای کنترل تورم مطرح کرد.</p>
      <p>وی افزود: به همین سبب دوستان کارشناس ما در کارگروه‌های اقتصادی دولت سایه، پیشنهادهای عملی پیرامون این موضوع را خدمت نمایندگان جهت بررسی و ملاحظه ذیل لایحه بودجه سال آینده تهیه کرده‌اند.</p>
      <p>دبیر سابق شورایعالی امنیت ملی ضمن تمجید از بصیرت مردم ایران در مواجهه با تحریم های ظالمانه دشمن، خاطرنشان کرد: همه کارشناسان اذعان دارند که پس از شروع دور جدید فشارهای اقتصادی از سوی دشمن، فشاری جدی نیز به مردم وارد شده است اما ملت ما علیرغم همه این فشارها که در سال ۹۷ به اوج خود رسید، آنها را تحمل کرده و با بصیرت و نجابتی که از خود نشان دادند، مسئولان کشور را به خوبی یاری دادند.</p>
      <p>جلیلی افزود: طبیعتا قدردانی از این رفتار مردم آنست که با عمل به وظائف خود هرچه میتوانیم با کاهش فشار های اقتصادی به آنها کمک کنیم.</p>
      <p>عضو مجمع تشخیص مصلحت نظام در خصوص راهبرد کاهش فشارهای اقتصادی با توجه به مزیت نسبی کشور، اظهار داشت: وقتی مزیت نسبی کشور ما نفت و گاز است، میبایست آحاد مردم حداکثر استفاده اقتصادی از این مزیت را  به صورت  عادلانه ببرند.</p>
      <p>وی افزود: روزانه بیش از ۱۰۰میلیون لیتر بنزین در کشور تولید میشود که یارانه آن باید به صورت عادلانه بین مردم و بویژه طبقات کم‌ برخوردار توزیع شود. وظیفه همگان است که با ارائه راهکار جهت تخصیص عادلانه این یارانه، گامی را برای کاهش فشار اقتصادی بردارند. یکی از راه‌حل های اقتصادی که برای کاهش فشار وارده به مردم از سوی دولت سایه در حال پیگیری بود، طرحی موسوم به «طرح وان» بود؛ (وان= اختصار از «واحد انرژی») که بر مبنای سرانه هر فرد است.</p>
      <p>جلیلی درخصوص نامه چند ماه پیش خود به سران سه قوه پیرامون موضوع سهمیه بندی عنوان کرد: این طرح که ابعاد مختلف موضوع از جمله شیوه اجرایی در آن پیش‌بینی شده بود، چند ماه پیش برای سران سه قوه ارسال شد که مصوبه سران قوا با آن متفاوت است اما اکنون موضوع ما مصوبه فعلی است که همه باید کمک کنند مشکلات آن به حداقل برسد و مردم نیز از حداکثر فایده آن، بهره‌مند شوند.</p>
      <p>عضو شورای راهبردی سیاست خارجی کشورمان در بخش دیگری از سخنان خود پیرامون موج سواری بیگانگان بر اعتراضات مردمی، تصریح کرد: در زمانیکه اقتدار ما در منطقه مورد اذعان همگان است، تلاش دشمن به دنبال نشان دادن ایران به عنوان ضلع دیگر اغتشاشات در کنار لبنان و عراق است.</p>
      <p>جلیلی خاطرنشان کرد: امنیت ملی برای هر کشوری بستر اصلی برای پیشرفت و رفاه است؛ نباید اجازه داد که امنیت کشور دچار مشکل شود.</p>
      <p>نماینده رهبرانقلاب در شورایعالی امنیت ملی با اشاره به واقعیت وجود نگرانی میان توده های مردم از گرانی ها، ابراز داشت: در دو سال اخیر برخی از مردم تا مرز خرید جهزیه یا خرید خانه و خودرو پیش رفتند اما بخاطر گرانی بوجود آمده، موفق نشدند؛ دوستان ما در کارگروه اقتصادی طرحی را تهیه کردند تا حداقل، کسانیکه تا این مرز پیش آمده‌اند، کمک شوند که این طرح در جلسه آینده ارائه خواهد شد.</p>
      <p>وی در انتهای سخنانش تاکید کرد: امروز همه برای مهار تورم باید کمک کنند و باید تلاش کرد تا با ارائه پیشنهادهای مشخص و قابل اجرا از فشار بر مردم کاسته شود.</p>
      <p>پیش از سخنان جلیلی، کارشناسان اقتصادی دولت سایه بخشی از راهکارهای خود را جهت کاهش مشکلات مصوبه اخیر سران قوا ارائه دادند. همچنین نمایندگان محترم مجلس نیز به ارائه نقطه نظرات خود پرداختند.</p>
      <p>پورابراهیمی با فصل الخطاب خواندن امر رهبری، رویکرد کارشناسی مجلس را یکی از عوامل کاهش دهنده مشکلات طرح مصوب سران قوه خواند و اعلام کرد: کمیسیون اقتصادی مجلس مدل کارشناسی خود را برای رئیس جمهور و رئیس مجلس ارائه کرده بود که با مصوبه اخیر تفاوت داشت.</p>
      <p>حبیب الله دهمرده، نماینده زابل با اشاره به مسئولیت قبلی خود در جایگاه استاندار، خاطرنشان کرد: در زمانیکه بنده استاندار سیستان و بلوچستان بودم، پیش از اجرای مرحله اول طرح هدفمندی در دولت قبل، یارانه ها واریز شد و افکار عمومی توجیه شده بود اما متاسفانه زمان و شیوه طرح مصوب اخیر ایراد داشت که میبایست این اشکالات را به حداقل رساند.</p>
      <p>حجت الاسلام پژمانفر نیز از اراده مجلس جهت آماده ساختن افکار عمومی پیش از اجرای این مصوبه خبر داد و از عدم تحقق آن، گلایه کرد.</p>
      <p>حجت الاسلام ناصری نژاد با اشاره به وضعیت کشورهای منطقه، دقت کافی در اقدامات بعدی مسئولین را یک لازمه مهم اجرایی عنوان کرد.</p>
      <p>سید راضی نوری در این نشست گفت: دولت امروز باید مشخص کند که برنامه عملی اش برای کنترل تورم آتی پس از افزایش قیمت سوخت چطور خواهد بود.</p>
      <p>احمد علیرضابیگی نیز توجه ویژه به مناطق سیل زده و مناطقی که احتمال سیل گرفتگی در آنها بالاست را به عنوان نکته‌ای که نباید در حاشیه قرار بگیرد، مطرح کرد.</p>
      <p>محمود شکری، اثر روانی این موضوع را  ترس از افزایش تورم و قیمت کالاها دانست.</p>
      <p>وی همچنین گفت: سران سه قوه میبایست مصوبه‌ی دیگری را درخصوص نحوه کنترل تورم ارائه کنند.</p>
    </article>
  </body>
</html>