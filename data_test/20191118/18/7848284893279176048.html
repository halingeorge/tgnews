<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/massimo-ciocci-per-me-l-inter-e-tutto-sono-cresciuto-calcisticamente-li-323385"/>
    <meta property="og:site_name" content="FcInterNews.it"/>
    <meta property="article:published_time" content="2019-11-18T18:59:10+00:00"/>
    <meta property="og:title" content="Massimo Ciocci: &quot;Per me l'Inter è tutto, sono cresciuto calcisticamente lì&quot;"/>
    <meta property="og:description" content="Da qualche giorno, l'ex attaccante dell'Inter Massimo Ciocci ha chiuso la sua esperienza di allenatore della squadra Under 14 dello Jiangsu Suning ed è tornato nella sua casa di..."/>
  </head>
  <body>
    <article>
      <h1>Massimo Ciocci: "Per me l'Inter è tutto, sono cresciuto calcisticamente lì"</h1>
      <address><time datetime="2019-11-18T18:59:10+00:00">18 Nov 2019, 18:59</time> by <a rel="author">Christian Liotta</a></address>
      <p>Da qualche giorno, l'ex attaccante dell'Inter <b>Massimo Ciocci</b> ha chiuso la sua esperienza di allenatore della squadra Under 14 dello Jiangsu Suning ed è tornato nella sua casa di Corridonia, in provincia di Macerata. Ai microfoni del sito<i> Marcheingol,</i> Ciocci spiega come è maturata questa decisione: "Avevo deciso di tornare in Italia da tempo. Ho chiuso il contratto con quattro mesi di anticipo. <b>E’ stata una scelta di vita, la mia famiglia vive qui</b>. Mi è dispiaciuto molto lasciare, credo che quello sia il mio lavoro. I miei ex giocatori e i colleghi mi hanno fatto una grande festa quando sono ripartito per l’Italia. Ho lasciato un buon ricordo, quando lavori con i ragazzi il risultato passa in secondo piano. Sembra una frase fatta, ma è davvero così. E’ stata una bella esperienza; il calcio in Cina è in continua espansione. Come organizzazione sono a livelli altissimi, tecnicamente non sono al top ma hanno ampi margini di miglioramento”.</p>
      <p>Ciocci parla anche del futuro: "Adesso mi riposerò un attimo. Sono sulla piazza. Sono un uomo di campo, stare dentro casa non fa per me. Mi piacerebbe sposare un progetto importante, sia a livello di Settore giovanile che di prima squadra. Chiusa la collaborazione con l'Inter? <b>Per me l’Inter è tutto, sono arrivato a Milano che avevo 14 anni. Calcisticamente sono cresciuto lì.</b> In futuro chissà, forse mi verranno date altre opportunità". </p>
      <p>
        <b>
          <a href="https://www.videointer.it/watch.php?vid=bc39eddb7">VIDEO - CHE PRODEZZA DI VANHEUSDEN: FA TUTTO IL CAMPO E PUNISCE LA GERMANIA</a>
        </b>
      </p>
    </article>
  </body>
</html>