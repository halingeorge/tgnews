<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/18/totana-storia-di-una-citta-spagnola-passata-da-votare-comunista-a-votare-vox-in-una-notte"/>
    <meta property="og:site_name" content="euronews"/>
    <meta property="article:published_time" content="2019-11-18T18:02:59+00:00"/>
    <meta property="og:title" content="Totana: città spagnola passata da votare comunista a votare Vox"/>
    <meta property="og:description" content="La correlazione tra il numero di immigrati presenti in un comune e il numero di elettori in Vox è chiara. Si tratta infatti del partito che ha ottenuto più voti nei villaggi con il maggior numero di immigrati extraeuropei."/>
  </head>
  <body>
    <article>
      <h1>Totana: città spagnola passata da votare comunista a votare Vox</h1>
      <address><time datetime="2019-11-18T18:02:59+00:00">18 Nov 2019, 18:02</time> by <a rel="author">Laura Llach </a></address>
      <p>Josefina Gálvez, consigliera della Sinistra Unita, conserva pochi giornali. Uno di questi è la versione stampata del <i>New York Times</i> dell'agosto 1998. Si tratta di una copia speciale perché fu il giorno in cui Totana, un piccolo comune non lontano da Murcia, nel sud-est della Spagna, per qualcha ora riuscì ad eclissare perfino la capitale Madrid.</p>
      <p>Protagonista di quella storia furono i suoi vicini di casa e uno sforzo di solidarietà senza precedenti: all'epoca, la delegazione del governo di Murcia decise di espellere 133 dei 500 immigrati ecuadoriani che vivevano nella città da cinque anni. I cittadini si mobilitarono per impedirlo. Appena un anno dopo, la situazione cambiò radicalmente: per le strade di Totana non si respirava più quell'aria di solidarietà che aveva fatto il giro del mondo; si sentivano invece commenti sui "teppisti ecuadoriani".</p>
      <p>L'eco mediatica fece sì che in un anno la popolazione immigrata quintuplicasse, passando da 500 a 2.500 persone. La Guardia Civil si trovò perfino ad aprire un'indagine sull'esistenza di una rete di sfruttamento di lavoratori clandestini.</p>
      <h3>Cambio di scenario</h3>
      <p>Quasi vent'anni dopo, Totana è tornata di nuovo al centro dei riflettori in Spagna, questa volta per un motivo diverso.</p>
      <p>Il comune è infatti diventato l'unico che, in pochi mesi, è passato da votare comunista (Sinistra Unita) all'ultradestra di Vox. Il suo sindaco, Juan José Cánovas, militante del Partito Comunista e della Sinistra Unita, ha cercato di spiegare a <i>Euronews</i> il perché. "Alle elezioni politiche le persone votano per un'idea. Nelle elezioni comunali, la gente vota piuttosto per il candidato che più piace loro".</p>
      <p><b>Se il 28 aprile scorso il partito più votato è stato il PSOE, con quasi il 23% delle preferenze, nell'ultima tornata elettorale del 10 novembre Vox ha raccolto il 30,6% dei voti</b>. In totale, sono stati 4.029 i <i>totaneros</i> affascinati dal messaggio di Abascal.</p>
      <blockquote>Vox ha condotto una campagna elettorale basata sulle falsità: non è vero che la maggior parte delle prestazioni sociali finiscono agli immigrati.<cite>Juan José Cánovas <br/>Sindaco di Totana</cite></blockquote>
      <p>Per il sindaco, il partito di estrema destra ha fatto campagna elettorale diffondendo bufale. In primo luogo, ha fatto passare l'idea che la popolazione immigrata fosse superiore a quella nazionale. Cosa "falsa visto che l'80% della popolazione di Totana è spagnola", dice Cánovas.</p>
      <p>Non solo: Vox ha anche affermato che i migranti ricevono più aiuti sociali degli abitanti del paese, mentre "quasi il 70% delle sovvenzioni comunali è andato agli spagnoli: la popolazione straniera ha ricevuto solo il 30%".</p>
      <h3>Come si spiega?</h3>
      <p>Nel 1998, quando la stampa internazionale elogiò l'operato dei <i>totaneros</i>, il fenomeno dell'immigrazione era agli albori, mentre oggi il 20% della popolazione viene da fuori. Tale crescita ha portato benefici ma anche problemi di coesistenza. "Le infrastrutture non erano preparate. Abbiamo problemi di senza tetto, prezzi d'affitto in aumento e situazioni in cui nello stesso edificio vivono più persone di quanto sarebbe consigliabile", aggiunge il sindaco.</p>
      <p>Dal Municipio ritengono che alla base di questo cambio radicale nell'urna ci sia un mix di elementi: una società conservatrice, i problemi di convivenza e il messaggio incendiario di Vox.</p>
      <p>Così è passato il "discorso facile" dei populisti, che "prevale sempre su un messaggio rigoroso".</p>
      <h3>Una società civile eccitata dalle bufale diventa imprevedibile</h3>
      <p>Josefina Gálvez, che ha partecipato alle manifestazioni del 1998, si rammarica di vivere in un'epoca di "conflitto". Concorda con il sindaco: il problema principale è l'integrazione della popolazione straniera nel tessuto sociale. L'ex consigliere si mette le mani nei capelli per il boom di Vox: "Se Totana rimanesse senza immigrazione, dovremmo andare a cercarli nei loro paesi d'origine. Vent'anni fa, gli agricoltori hanno perso la terra perché non c'era manodopera a sufficienza per lavorarla".</p>
      <p>L'analisi del voto delle 30mila sezioni spagnole pubblicata da El País mostra che, nel caso di Murcia, la <b>correlazione tra il numero di immigrati presenti in un comune e il numero di elettori in Vox è chiara.</b> Si tratta infatti del partito che ha ottenuto più voti nei villaggi con il maggior numero di immigrati extraeuropei.</p>
      <h3>Caso isolato?</h3>
      <p>Per Javier Lorente, dottore di ricerca in Scienze Politiche dell'Universidad Autónoma de Madrid, la volatilità tra blocchi politici è molto rara. "Ci sono pochissimi elettori che passano da un blocco di sinistra a uno di destra, e viceversa".</p>
      <p>"Gli ultimi grandi casi che vengono ricordati nella nostra democrazia sono stati nel 1982, con la stragrande maggioranza che ha premiato i socialisti guidati da Felipe Gonzalez, e nel 2011 con il drammatico crollo che ha colpito lo stesso partito di Rodriguez Zapatero", spiega Lorente.</p>
      <p>In entrambi i casi, i rispettivi presidenti hanno dovuto indire elezioni anticipate a causa del malcontento sociale e dell'impossibilità di continuare a governare.</p>
      <p>La volatilità media tra i blocchi politici nelle elezioni generali, dal 1982 al 2011, è stata del 13%, secondo un'analisi delle elezioni generali del 2011 preparata dal Centro de Investigaciones Sociológicas (CIS).</p>
      <p>
        <b>Queste due elezioni sono state un'eccezione al di sopra della media: nel 2011 è stata del 16 per cento e nel 1982 praticamente del 50 per cento, una cifra mai ripetuta.</b>
      </p>
      <p>L'analista politico afferma che i casi di volatilità tra i blocchi sono più frequenti tra i giovani in quanto non hanno un'identità partitica definita. "L'identità di partito è quella sorta di 'affetto' che viene accordato ad un partito politico dopo averlo votato elezione dopo elezione. Poiché i giovani votano da poco tempo, hanno un'identità meno fissa, il che li rende più volatili".</p>
      <p>Per Lorente deve accadere qualcosa di "molto traumatico" perché i cittadini cambino il loro voto, e in situazioni di profondo malcontento usano le urne per punire i leader politici.</p>
      <h3>In Italia: il caso Emilia Romagna</h3>
      <p>Come indica il ricercatore di economia e sociologia Matteo Cavallaro di Youtrend, anche in Emilia Romagna - la prossima regione che andrà al voto in Italai per le regionali, in gennaio - ci sono stati dei casi in cui quest'oscillazione da sinistra a destra, da Pd a Lega, è stata davvero significativa.</p>
      <p>Cavallaro cita per esempio il caso di <b>Mirandola,</b> dove alle Politiche 2018 il Pd ha preso il 28.8% e la Lega il 23.4% ma alle Europee il Pd ha ottenuto il 30.4% mentre il partito di Salvini il 41.2% (swing del 16.3%). Simile il caso di <b>Guastalla,</b> dove il Pd ha raccolto il 26.8% alle politiche e la Lega il 21.3% salvo poi gli scenari capovolgersi a maggio 2019: Pd 27.4% e Lega 38.5%.</p>
      <p>Ancor più accentuata l'oscillazione a <b>Misano Adriatico,</b> passato da Pd: 22% e Lega: 23.4% a Pd: 23.6% e Lega 39%, con swing di 18 punti.</p>
    </article>
  </body>
</html>