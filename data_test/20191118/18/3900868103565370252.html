<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562148/gewrgia-i-astynomia-dielyse-antikybernitiki-diadilwsi-me-dakrygona-kai-antlies-neroy"/>
    <meta property="og:site_name" content="NOOZ."/>
    <meta property="article:published_time" content="2019-11-18T18:29:00+00:00"/>
    <meta property="og:title" content="Γεωργία: Η αστυνομία διέλυσε αντικυβερνητική διαδήλωση με δακρυγόνα και αντλίες νερού"/>
    <meta property="og:description" content="Η αστυνομία έκανε χρήση δακρυγόνων και αντλιών νερού υπό πίεση για να διαλύσει το πλήθος των αντικυβερνητικών διαδηλωτών που είχε κατασκηνώσει μπροστά από το κοινοβούλιο της χώρας, ενώ προχώρησε σε τουλάχιστον 18 συλλήψεις."/>
  </head>
  <body>
    <article>
      <h1>Γεωργία: Η αστυνομία διέλυσε αντικυβερνητική διαδήλωση με δακρυγόνα και αντλίες νερού</h1>
      <address>
        <time datetime="2019-11-18T18:29:00+00:00">18 Nov 2019, 18:29</time>
      </address>
      <p>
        <b>Η αστυνομία έκανε χρήση δακρυγόνων και αντλιών νερού υπό πίεση για να διαλύσει το πλήθος των αντικυβερνητικών διαδηλωτών που είχε κατασκηνώσει μπροστά από το κοινοβούλιο της χώρας, ενώ προχώρησε σε τουλάχιστον 18 συλλήψεις.</b>
      </p>
      <p>Τα επεισόδια ξέσπασαν μία ημέρα αφότου <b>20.000 άνθρωποι</b> κατέκλυσαν τους δρόμους της πρωτεύουσας <b>Τιφλίδας</b> για να διαμαρτυρηθούν κατά της κυβέρνησης και να ζητήσουν τη διεξαγωγή πρόωρων βουλευτικών εκλογών.</p>
      <p>Την Δευτέρα, εκατοντάδες διαδηλωτές συγκεντρώθηκαν σε τέσσερα σημεία κοντά στο κοινοβούλιο φωνάζοντας το σύνθημα <b>«Ζήτω η Γεωργία»</b>.</p>
      <p>Εκατοντάδες αστυνομικοί των μονάδων αντιμετώπισης ταραχών αναπτύχθηκαν στην περιοχή κι έδωσαν διορία 30 λεπτών στους διαδηλωτές να αποχωρήσουν προτού κάνουν χρήση αντλιών νερού υπό πίεση και κατόπιν δακρυγόνων εναντίον τους.</p>
      <p>Μία ομάδα διαδηλωτών παρέμεινε μπροστά από το κτίριο του κοινοβουλίου με μέλη της να εκφωνούν ομιλίες υπό το άγρυπνο βλέμμα των αστυνομικών.</p>
      <p>Οι κινητοποιήσεις ξεκίνησαν την περασμένη εβδομάδα, μετά την απόρριψη από τους βουλευτές του νομοσχεδίου που προέβλεπε την κατάργηση του μικτού εκλογικού συστήματος και την εισαγωγή του αναλογικού εκλογικού συστήματος, που επρόκειτο να εφαρμοστεί στις βουλευτικές εκλογές του Οκτωβρίου του 2020.</p>
      <p>Ουάσινγκτον και Βρυξέλλες εξέφρασαν τη στήριξή τους στους διαδηλωτές με τις πρεσβείες τους στην Τιφλίδα να αναφέρουν ότι «αναγνωρίζουν τη βαθιά απογοήτευση μιας μεγάλης μερίδας της κοινωνίας της Γεωργίας μετά την αποτυχία του κοινοβουλίου να περάσει τις συνταγματικές τροπολογίες που απαιτούνται για την εφαρμογή του αναλογικού συστήματος το 2020».</p>
      <p>«Στηρίζουμε πλήρως την ελευθερία του συνέρχεσθαι και την ελευθερία της έκφρασης», τονίζουν οι δύο πρεσβείες, σε μια κοινή ανακοίνωση.<br/> </p>
    </article>
  </body>
</html>