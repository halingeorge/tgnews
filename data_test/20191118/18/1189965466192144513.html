<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259713/lege-me-rompen-ton-dason-o-agnostos-poy-ksexreonei-ta-ftoxa-noikokyria-tis-konstantinoypolis"/>
    <meta property="og:site_name" content="LiFO"/>
    <meta property="article:published_time" content="2019-11-18T18:06:00+00:00"/>
    <meta property="og:title" content="«Λέγε με Ρομπέν των Δασών» - O άγνωστος που ξεχρεώνει τα φτωχά νοικοκυριά της Κωνσταντινούπολης"/>
    <meta property="og:description" content="Ένας άγνωστος ευεργέτης ξεχρεώνει τις φτωχές οικογένειες της Κωνσταντινούπολης"/>
  </head>
  <body>
    <article>
      <h1>«Λέγε με Ρομπέν των Δασών» - O άγνωστος που ξεχρεώνει τα φτωχά νοικοκυριά της Κωνσταντινούπολης</h1>
      <h2>Ένας άγνωστος ευεργέτης ξεχρεώνει τις φτωχές οικογένειες της Κωνσταντινούπολης</h2>
      <address><time datetime="2019-11-18T18:06:00+00:00">18 Nov 2019, 18:06</time> by <a rel="author">NEWSROOM</a></address>
      <p>
        <b>Ένας ευεργέτης που δεν αποκαλύπτει το όνομά του πληρώνει τα <a href="https://www.lifo.gr/tags/%CE%A7%CF%81%CE%AD%CE%B7">χρέη</a> των <a href="https://www.lifo.gr/tags/%CE%A6%CF%84%CF%89%CF%87%CE%BF%CE%AF">φτωχών</a> οικογενειών της <a href="https://www.lifo.gr/tags/%CE%9A%CF%89%CE%BD%CF%83%CF%84%CE%B1%CE%BD%CF%84%CE%B9%CE%BD%CE%BF%CF%8D%CF%80%CE%BF%CE%BB%CE%B7">Κωνσταντινούπολης</a> και αφήνει φακέλλους με χρήματα στις πόρτες των σπιτιών.</b>
      </p>
      <p>Η δράση του άγνωστου ευεργέτη έρχεται σε μία περίοδο που η απόγνωση για την άνοδο του κόστους ζωής θεωρείται το αίτιο πίσω από μία σειρά αυτοκτονιών που συνταράσσουν την Τουρκία. Οι κάτοικοι της Τούζλα, μίας εργατικής συνοικίας στην ασιατική πλευρά της Κωνσταντινούπολης, που απασχολούνται κυρίως στα ναυπηγεία της περιοχής, ανακάλυψαν με χαρά την προηγούμενη εβδομάδα πως οι λογαριασμοί τους στα παντοπωλεία είχαν αποπληρωθεί από κάποιον άγνωστο ευεργέτη. «Κάποιος ήρθε και μου ζήτησε να δει το σημειωματάριο στο οποίο καταγράφω τα χρέη των πελατών», ανέφερε ο καταστηματάρχης Κοσκούν Γιλμάζ, στο πρακτορείο Demirören. «Ήταν τέσσερα άτομα με μεγάλα χρέη και του είπα που μένουν. Ήρθε ξανά σε εμένα αφού τους μίλησε και πλήρωσε όλα τα χρέη τους. Έμαθα πως έδωσε επιπλέον χρήματα σε αυτές τις οικογένειες», είπε ο Γιλμάζ. «Τον ρώτησα το όνομά του και μου είπε: 'Απλά να με λες Ρομπέν των Δασών'».</p>
      <p>Οι τιμές των τροφίμων και τα ενοίκια εκτινάχθηκαν στα ύψη μετά τη συντριβή της τουρκικής λίρας το 2018. Παρότι ο πληθωρισμός μειώθηκε στο 8,6% από το 25% η ανεργία εξακολουθεί να αυξάνεται και το ηλεκτρικό ρεύμα κοστίζει δέκα φορές περισσότερο σε σχέση με πέρυσι. Ο άγνωστος ευεργέτης είναι, κατά πάσα πιθανότητα, το ίδιο άτομο που έριξε φακέλους με 1000 τουρκικές λίρες (περίπου 158 ευρώ) κάτω από τις πόρτες φτωχών οικογενειών σε άλλες εργατικές συνοικίες της πόλης τον Μάρτιο, όταν οι τιμές των τροφίμων κατέγραφαν ρεκόρ, και που αποπλήρωσε χρέη 25.000 λιρών (περίπου 3.492 ευρώ) σε παντοπωλεία ως ένα δώρο για το Εΐντ αλ-φιτρ τον Ιούνιο.</p>
      <p>Ένας άλλος καταστηματάρχης στην Τούζλα ανέφερε ότι ο άνδρας του είπε πως ήταν εκεί για να πληρώσει τα χρέη εκείνων που δεν μπορούν να ξεχρεώσουν. «Είμαι εδώ για τριάντα χρόνια και ήταν η πρώτη φορά που είδα μία τέτοια χειρονομία. Έδωσε χαρά στους πελάτες μου και ήθελαν να τον δουν αλλά δεν ξέρω ποιος είναι. Δεν μου αποκάλυψε την ταυτότητά του και μου είπε πως το κάνει αυτό 'μόνο για να κερδίσει την ευλογία του θεού'», αναφέρει ο Τουνκάι Γιασάρ.</p>
      <p>Η Τουρκία συνταράσσεται από την έξαρση αυτοκτονιών οικογενειών οι οποίες αποδίδονται στη διεύρυνση της φτώχειας. Νωρίτερα αυτόν τον μήνα, στον γειτονιά Fatih, από τις πιο συντηρητικές της Κωνσταντινούπολης, μία οικογένεια, δύο άνδρες και δύο γυναίκες 48 έως 60 ετών, άφησαν ένα σημείωμα στην πόρτα του διαμερίσματός τους προειδοποιώντας τους γείτονες να μην μπουν εξαιτίας της παρουσίας υδροκυανίου. Όταν έφθασε η αστυνομία τους βρήκε νεκρούς.</p>
      <p>Σύμφωνα με φίλους, μόνο ένα άτομο από την οικογένεια εργαζόταν. Τα μέλη της αντιμετώπιζαν ζητήματα υγείας, κατάθλιψη και άγχος για τα αυξανόμενα χρέη και την ανεργία. Την επόμενη μέρα τα μέλη μιας οικογένειας, ανάμεσα στα οποία και δύο παιδιά ηλικίας πέντε ως εννέα, βρέθηκαν νεκρά στο σπίτι τους στην Αττάλεια. Ο πατέρας, που ήταν μακροχρόνια άνεργος, άφησε ένα σημείωμα στο οποίο περιέγραφε τις οικονομικές δυσκολίες που αντιμετώπιζαν.</p>
      <p>Τα φιλοκυβερνητικά Μέσα στην Τουρκία, αλλά και οι αξιωματούχοι, αρνούνται ότι οι πρόσφατοι θάνατοι συνδέονται με τη διεύρυνση της φτώχειας. Η βάση του κυβερνώντος κόμματος ΑΚΡ αποτελείται κυρίως από εργάτες. Το ΑΚΡ τιμωρήθηκε από τους ψηφοφόρους στην Τουρκία κατά τις φετινές αυτοδιοικητικές εκλογές, γεγονός που αποτέλεσε πλήγμα για τον Ρετζέπ Ταγίπ Ερντογάν που κρατάει τα ηνία της χώρας για 16 χρόνια. Τον Οκτώβριο, ο υπουργός Οικονομικών ανακοίνωσε μέτρα για τη μείωση του κόστους ζωής. Ανάμεσά τους το «πάγωμα» των τιμών της ενέργειας και μία συμφωνία με τον ιδιωτικό τομέα για μείωση των τιμών των αγαθών κατά 10%.</p>
      <p>
        <i>Με πληροφορίες από Guardian</i>
      </p>
    </article>
  </body>
</html>