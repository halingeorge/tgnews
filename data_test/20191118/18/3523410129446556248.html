<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640557/%D9%85%D8%AD%D8%B5%D9%88%D9%84%D8%A7%D8%AA%D9%85%D8%A7%D9%86-%D8%B1%D8%A7-%D8%A8%D8%AF%D9%88%D9%86-%D9%86%DB%8C%D8%A7%D8%B2-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AA%D9%85%D8%A7%D9%85-%D8%AC%D9%87%D8%A7%D9%86-%D8%A7%D8%B1%D8%B3%D8%A7%D9%84-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T18:28:00+00:00"/>
    <meta property="og:title" content="محصولاتمان را بدون نیاز به آمریکا به تمام جهان ارسال می کنیم"/>
    <meta property="og:description" content="لیانگ در مصاحبه با شبکه CNBC می گوید هواوی بدون نیاز به قطعات آمریکایی، محصولاتش را در سرتاسر جهان به دست مصرف کنندگان رسانده است"/>
  </head>
  <body>
    <article>
      <h1>
        <a href="https://www.bultannews.com/fa/news/640557/%D9%85%D8%AD%D8%B5%D9%88%D9%84%D8%A7%D8%AA%D9%85%D8%A7%D9%86-%D8%B1%D8%A7-%D8%A8%D8%AF%D9%88%D9%86-%D9%86%DB%8C%D8%A7%D8%B2-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AA%D9%85%D8%A7%D9%85-%D8%AC%D9%87%D8%A7%D9%86-%D8%A7%D8%B1%D8%B3%D8%A7%D9%84-%D9%85%DB%8C-%DA%A9%D9%86%DB%8C%D9%85">محصولاتمان را بدون نیاز به آمریکا به تمام جهان ارسال می کنیم</a>
      </h1>
      <h2>لیانگ در مصاحبه با شبکه CNBC می گوید هواوی بدون نیاز به قطعات آمریکایی، محصولاتش را در سرتاسر جهان به دست مصرف کنندگان رسانده است</h2>
      <address><time datetime="2019-11-18T18:28:00+00:00">18 Nov 2019, 18:28</time> by <a rel="author">بولتن نیوز | bultannews.com</a></address>
      <p><b>گروه IT: لیانگ هوا</b>، رئیس کنونی هیئت مدیره<b> هواوی</b> می گوید تصمیم <b>ایالات متحده</b> برای رفع تحریم تجاری و تمدید معافیت شرکت های آمریکایی، تأثیر چندانی روی کسب و کار این شرکت نخواهد داشت.   <br/>به گزارش بولتن نیوز به نقل از دیجیاتو، لیانگ در مصاحبه با شبکه <b>CNBC</b> می گوید هواوی بدون نیاز به قطعات آمریکایی، محصولاتش را در سرتاسر جهان به دست مصرف کنندگان رسانده است و همچنان به این کار ادامه می دهد. او همچنین گفت هواوی هیچ راه ارتباطی مستقیمی با <b>کاخ سفید</b> و دولت کنونی آمریکا ندارد.  </p>
      <figure>
        <img src="https://www.bultannews.com/files/fa/news/1398/8/27/1198669_789.jpg"/>
      </figure>
      <p>چند روز قبل خبرگزاری<b> رویترز</b> گزارش داد<b> ترامپ</b> به زودی معافیت شرکت های آمریکایی برای مراوده تجاری با آمریکا را حداقل به مدت 2 هفته تمدید می کند و به این شرکت ها اجازه می دهد قطعات و محصولات فناوری را به هواوی بفروشند. لیانگ در این رابطه می گوید:<br/><br/>    «اینکه دولت آمریکا چنین تصمیمی را بگیرد یا خیر، تأثیر بسیار کمی روی کسب و کار هواوی خواهد داشت. محصولات ما بدون اتکا به <b>قطعات و چیپ های آمریکایی</b> به سرتاسر جهان ارسال شده اند.»<br/><br/>او ادامه داد شرکت های آمریکایی از ممنوعیت فروش تجهیزات به هواوی، زیان بسیار بیشتری می بینند. هواوی توان کافی برای تولید محصولات اصلی خود از جمله تجهیزات<b> 5G</b> را دارد و می تواند تمام این محصولات را بدون اتکا به قطعات آمریکایی تولید کند.<br/><br/>نسل بعدی شبکه موبایل یا 5G سرعت بسیار بالای انتقال داده و پهنای باند بیشتر را نوید می دهد. شرکت های چینی هم فعالیت زیادی در این حوزه دارند و به نظر می رسد <b>چین</b>، بازیگر اصلی حوزه 5G باشد.<br/><br/>چند ماه قبل آمریکا، هواوی را به لیست سیاه موسوم به<b> Entity List</b> اضافه کرد و گفت این شرکت تهدیدی علیه امنیت ملی به شمار می رود. در نتیجه این اقدام، شرکت های آمریکایی امکان انتقال فناوری و فروش محصولات را به هواوی از دست دادند. با این حال هواوی چند هفته قبل مدعی شد بیش از 60 قرارداد راه اندازی شبکه 5G را با اپراتورهای برتر جهانی به امضا رسانده است.</p>
    </article>
  </body>
</html>