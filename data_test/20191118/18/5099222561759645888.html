<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498916-iohannis-intrebat-intampla-daca-dancila-veni-dezbaterea-marti-nu-primita-fiindca-nu-este-dezbatere-care-invitat-cineva.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T18:04:00+00:00"/>
    <meta property="og:title" content="Iohannis, întrebat ce se va întâmpla dacă Dăncilă va veni la dezbaterea de marți: Nu va fi primită fiindcă nu este o dezbatere la care am invitat pe cineva / Despre ce să vorbim? - UPDATE"/>
    <meta property="og:description" content="Preşedintele Klaus Iohannis spune că Viorica Dăncilă nu va fi primită dacă va veni la dezbaterea organizată marţi, de PNL, la Biblioteca Centrală Universitară."/>
  </head>
  <body>
    <article>
      <h1>Iohannis, întrebat ce se va întâmpla dacă Dăncilă va veni la dezbaterea de marți: Nu va fi primită fiindcă nu este o dezbatere la care am invitat pe cineva / Despre ce să vorbim? - UPDATE</h1>
      <address><time datetime="2019-11-18T18:04:00+00:00">18 Nov 2019, 18:04</time> by <a rel="author">MH</a></address>
      <p><b>Preşedintele Klaus Iohannis spune că Viorica Dăncilă nu va fi primită dacă va veni la dezbaterea organizată marţi, de PNL, la Biblioteca Centrală Universitară.<br/></b><br/>"Nu va fi primită, fiindcă nu este o dezbatere la care am invitat pe cineva. Este o discuţie cu jurnalişti, formatori de opinie, pe care eu am organizat-o, la care eu i-am invitat şi vom avea o discuţie aşezată, foarte interesantă, sper, despre mandatul care a trecut şi despre mandatul care sper să fie", a afirmat Iohannis, luni, la Ploiești, unde participă la o întâlnire cu membri şi simpatizanţi, scrie Agerpres.<br/><br/>Ulterior, Iohannis a spus în discursul său susținut la mitingul electoral de la Ploiești că, în esență, o dezbatere este un lucru onorabil între politicieni, dar nu vrea o dezbatere cu Viorica Dăncilă, pentru că reprezintă un partid nedemocratic, nereformat și un guvern care a întruchipat regimul toxic Dragnea-Dăncilă, ce i-a atacat pe români în stradă în 10 august 2018.<br/><br/>"Pe reprezentanta unui astfel de partid nedemocratic care, mai nou, aruncă acuzații xenofobe în spațiul public nu pot să o întâlnesc la o dezbatere. Despre ce să vorbim? Sigur, cineva poate răspunde că despre România și despre români. Da, România în plan extern a fost compromisă de această contracandidată a mea", a declarat Iohannis.<br/><br/>Școala Națională de Studii Politice și Administrative a anunțat că dezbaterea anunțată de președintele Klaus Iohannis va fi găzduită de SNSPA în Aula Bibliotecii Centrale Universitare. Dezbaterea va avea loc la ora 19.00.<br/><br/><a href="https://www.hotnews.ro/stiri-esential-23497602-rares-bogdan-dezbaterea-lui-iohannis-dupa-model-american-cate-intrebari-vor-pune-jurnalistii-cum-desfasura-evenimentul.htm">Europarlamentarul PNL Rareș Bogdan a susținut că dezbaterea "va fi organizată după model american" și "vor putea pune întrebări între șase și nouă invitați".<br/></a><br/><a href="https://www.hotnews.ro/stiri-politic-23496677-dancila-nu-exclude-dea-buzna-dezbaterea-lui-iohannis-nu-stiu-inca-daca-duc.htm">Viorica Dăncilă nu exclude să se ducă peste Klaus Iohannis la dezbaterea pe care președintele a anunțat-o pentru marți.</a> Întrebată duminică la Antena 3 dacă se va duce peste șeful statului, Dăncilă a răspuns "Nu știu încă”. ​Ea a insistat că refuzul președintelui de a participa la dezbatere "e o sfidare la adresa românilor”. De asemenea, Dăncilă a spus că Iohannis o "urăște”.</p>
    </article>
  </body>
</html>