<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/iden-is-lesz-budapest-fashion-night-2039535/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T18:30:00+00:00"/>
    <meta property="og:title" content="Idén is lesz Budapest Fashion Night"/>
    <meta property="og:description" content="Nagyon fontos, hogy tudatos vásárlói réteget építsünk ki Magyarországon."/>
  </head>
  <body>
    <article>
      <h6 class="kicker">VÉLEMÉNYFORMÁLÁS</h6>
      <h1>Idén is lesz Budapest Fashion Night</h1>
      <address>
        <time datetime="2019-11-18T18:30:00+00:00">18 Nov 2019, 18:30</time>
      </address>
      <h4>A Magyar Divat és Design Ügynökség vezérigazgató-helyettese szerint nagyon fontos, hogy tudatos vásárlói réteget építsünk ki Magyarországon.</h4>
      <p>Idén is megrendezik a Budapest Fashion Night programsorozatot, amely a késői időpontokban is várja a divat iránt érdeklődőket.</p>
      <p>„Egyre többen érdeklődnek a magyar tervezők iránt, a véleményformálók szerint a magyar márkák eljutottak oda, hogy nemzetközi szinten lehet őket értékesíteni” – mondta Forintos-Szűcs Anita, a Magyar Divat és Design Ügynökség vezérigazgató-helyettese, aki az M1 aktuális csatorna és a Kossuth Rádió Jó reggelt, Magyarország! című műsorának közös vendége volt hétfőn.</p>
      <p>Mint hangsúlyozta, nagyon fontos, hogy tudatos vásárlói réteget építsünk ki Magyarországon. Tavaly decemberben ötven bolt csatlakozott a Budapest Fashion Nighthoz, idén is lesznek kerekasztal-beszélgetések, meg lehet ismerni a tervezőket. Forintos-Szűcs Anita hozzátette: szeretnének segíteni a magyar vásárlóknak a karácsonyi készülődésben.</p>
      <p>„Magyarországon a fast-fashion, az outlet, a secondhand ruházat fut, de jó irány, amelyet a rendezvényünk is képvisel. Az elmúlt hétvégén a Budapest Central Europe Fashion Week-en nyolcvan külföldi vendég vett részt, a nagyközönség már a jövő tavaszi modelleket is láthatta” – jegyezte meg a szakértő.</p>
      <p>Kitért arra, hogy vannak olyan magyar tervezők, akiknek a pólója egy fast-fashion póló árában van. „De ezt kevesen tudják, ezért be kell menni a boltba. Nagy az árrés, érdemes körbenézni, nincs minden aranyárban”.</p>
      <p>A Budapest Fashion Nightra részletes térkép készül az érdeklődőknek, ez a rendezvény valamennyi közösségi oldalán megtalálható lesz.</p>
      <p>
        <i>Borítókép: A Je Suis Belle 2018-as tavaszi/nyári kollekciójának és Gabriella Veszprémi új Layers cipőkollekciójának bemutatója a Mercedes-Benz Fashion Week Central Europe keretében az Iparművészeti Múzeumban 2017. október 14-én.</i>
      </p>
    </article>
  </body>
</html>