<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717864/%D8%B0%D8%AE%DB%8C%D8%B1%D9%87-%D8%B3%D9%88%D8%AE%D8%AA-%D9%85%D9%86%D8%A7%D8%B3%D8%A8%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1-%D9%88%D8%AC%D9%88%D8%AF-%D8%AF%D8%A7%D8%B1%D8%AF-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D8%AA%D8%AE%D9%84%D9%81%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T18:04:48+00:00"/>
    <meta property="og:title" content="ذخیره سوخت مناسبی در استان بوشهر وجود دارد /برخورد با متخلفان گرانفروشی"/>
    <meta property="og:description" content="ایسنا/بوشهر معاون هماهنگی امور اقتصادی استاندار بوشهر گفت: ذخیره سوخت مناسبی در استان وجود دارد و هیچ نگرانی در این زمینه وجود ندارد."/>
  </head>
  <body>
    <article>
      <h6 class="kicker">معاون اقتصادی استاندار بوشهر:</h6>
      <h1>ذخیره سوخت مناسبی در استان بوشهر وجود دارد /برخورد با متخلفان گرانفروشی</h1>
      <address><time datetime="2019-11-18T18:04:48+00:00">18 Nov 2019, 18:04</time> by <a rel="author">زهره عرب</a></address>
      <p>ایسنا/بوشهر معاون هماهنگی امور اقتصادی استاندار بوشهر گفت: ذخیره سوخت مناسبی در استان وجود دارد و هیچ نگرانی در این زمینه وجود ندارد.</p>
      <p>سعید زرین‌فر در نشسست کمیسیون تنظیم بازار استان بوشهر عنوان کرد: نرخ جابه‌جایی مسافر و کالا به هیچ وجه افزایش نمی‌یابد و قیمت ها از طریق تعزیرات و واحدهای بازرسی صنعت، معدن و تجارت استان بوشهر کنترل و با متخلفان برخورد قاطع می‌شود.</p>
      <p>وی با تاکید بر برگزاری جلسات تنظیم بازار به صورت مستمر در استان بوشهر اظهار کرد: در نشست قبلی تنظیم بازار استان بوشهر برای سهمیه بنزین برخی وسائل نقلیه ناوگان حمل و نقل عمومی از جمله آژانس‌های تاکسی تلفنی‌، سرویس‌های مدارس و یا خودروهای وانت‌بار نگرانی وجود داشت که با تخصیص سهمیه بنزین این مشکل برطرف شد.</p>
      <p>به گزارش ایسنا، معاون استاندار بوشهر با بیان اینکه برای خودروهای وانت‌بار افزایش سهمیه در نظر گرفته شده است، افزود: برای جلوگیری از هرگونه افزایش نرخ‌ کرایه‌های حمل و نقل ناوگان عمومی باری و مسافری، نظارت بر آنها افزایش یافته است.</p>
      <p>
        <b>نگرانی در زمینه ذخیره سوخت وجود ندارد</b>
      </p>
      <p>زرین فر با تاکید بر تامین بنزین قایق‌های صیادی گفت: برای تامین سهمیه بنزین قایق‌های صیادی استان بوشهر پیگیری‌های لازم در حال انجام است که به‌ زودی به نتیجه رسیده و در نشست بعدی نهایی و اعلام خواهد شد.</p>
      <p>این مسئول با اشاره به گزارش شرکت پخش فرآورده‌های نفتی استان بوشهر در تامین سوخت مورد نیاز خودروها تصریح کرد: ذخیره سوخت مناسبی در استان بوشهر وجود دارد و هیچ نگرانی در این زمینه وجود ندارد.</p>
      <p>وی شرایط وجود کالاهای اساسی در استان بوشهر را مطلوب دانست و افزود: بر اساس گزارش اداره کل غله و خدمات بازرگانی استان بوشهر در تامین کالاهای مورد نیاز جامعه به ویژه کالاهای اساسی هیچ نگرانی و مشکلی وجود ندارد.</p>
      <p>معاون هماهنگی امور اقتصادی استاندار بوشهر بیان کرد: بخش‌هایی که خدمات لازم به جامعه ارائه می‌دهند سهمیه سوخت دریافت می‌کنند و با توجه به تامین سهمیه بنزین ناوگان حمل و نقل عمومی شهری و برون شهری، به هیچ وجه قیمت و نرخ جابه‌جایی مسافر و کالا افزایش نمی‌یابد.</p>
      <p>
        <b>تامین بنزین سرویس‌ مدارس بر اساس ثبت در سامانه</b>
      </p>
      <p>سعید زرین‌فر تاکید کرد: اجازه داده نمی‌شود هیچ کالا و یا خدماتی در جامعه از جمله هزینه‌های حمل و نقل افزایش یابد.</p>
      <p>وی با اشاره به هماهنگی برای حل مشکلات سرویس‌های مدارس گفت: بر اساس هماهنگی انجام شده قرار است برای تامین بنزین سرویس‌های مدارس بر اساس ثبت این سرویس‌ها در سامانه سپهند بنزین آنان تامین شود.</p>
      <p>معاون اقتصادی استاندار بوشهر اظهار کرد: بر اساس هماهنگی انجام شده قرار است در تمام شهرستان‌های دهگانه استان بوشهر جلسه ستاد تنظیم بازار شهرستان‌ها به ریاست فرمانداران تشکیل شود و با همین نگاه حل مشکلات جامعه را مورد توجه قرار دهند.</p>
      <p>زرین‌فر نظارت دائم و شبانه‌روزی بر قیمت کالا و خدمات را یک ضرورت دانست و تاکید کرد: بر قیمت کالا و خدمات نظارت و بازرسی شبانه‌روزی انجام و از سوی دستگاه‌های ذیربط  با متخلفان برخورد قاطع می‌شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082616929/%D8%AF%D8%B1-%D8%B4%D8%B1%D8%A7%DB%8C%D8%B7-%D9%81%D8%B9%D9%84%DB%8C-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%B6%D8%B1%D9%88%D8%B1%DB%8C-%D8%A8%D9%88%D8%AF%D9%87-%D8%A7%D8%B3%D8%AA"/>
      </related>
    </article>
  </body>
</html>