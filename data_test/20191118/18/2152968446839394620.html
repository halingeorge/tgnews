<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/zvezdi/2019/11/18/princ-hari-se-vdyhnoviava-ot-greta-tunberg.430032"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T18:39:00+00:00"/>
    <meta property="og:title" content="Принц Хари се вдъхновява от Грета Тунберг"/>
    <meta property="og:description" content="Скоро херцогът на Съсекс излиза в отпуск | Dnes.bg"/>
  </head>
  <body>
    <article>
      <h1>Принц Хари се вдъхновява от Грета Тунберг</h1>
      <h2>Скоро херцогът на Съсекс излиза в отпуск</h2>
      <address><time datetime="2019-11-18T18:39:00+00:00">18 Nov 2019, 18:39</time> by <a rel="author" href="https://www.dnes.bg/author/297" target="_blank">Дарена Найденова</a></address>
      <p>Името на Грета Тунберг набира все по-голяма популярност не само сред обществото, но и сред звездите. Младата шведка, която се бори срещу климатичните промени, разширява фен клуба си с всеки изминал ден, а в него вече членуват Леонардо ди Каприо, Джейн Фонда и Ким Кардашян.</p>
      <p>Сега към тях се присъединява и принц Хари, който обяви Грета за вдъхновение на младите по света. Херцогът на Съсекс присъства на наградите OnSide в Лондон тази неделя. Той беше поканен да изнесе реч пред повече от 2500 младежи, които също бяха в залата.</p>
      <p>OnSide е организация, която се опитва да осигури по-добро бъдеще на деца на възраст между 8 и 19 години и на младежи до 25 години, които се намират в неравностойно положение. „Бил съм на много събития, но енергията тази вечер е нещо специално и, разбира се, се чувствам привилегирован да съм част от тази общност“, каза в речта си принц Хари.</p>
      <p>След това той не пропусна да отбележи и името на Грета, както и нейните постоянни действия срещу промяната в климата. „Когато Грета започна своята инициатива, тя беше само на 15 години – един глас с един плакат пред шведския парламент. Много хора... всъщност, трябва да кажа, много възрастни... не ѝ обърнаха внимание. Сега, милиони младежи се присъединяват към нейната борба“.</p>
      <p>Съпругът на Меган Маркъл добави, че Тунберг е постигнала много от началото досега и че тя се стреми към промяна не само за нея, но и за всички останали. „Целият свят в момента я следи внимателно“, добавя той.</p>
      <p>Това е последното официално събитие за принц Хари преди той и семейството му да се отдадат на заслужена почивка. Той, заедно с Меган Маркъл и сина им Арчи, ще отлетят за САЩ, където ще прекарат коледните празници.</p>
      <p>
        <b>Още новини за звезди </b>
        <a href="https://www.tialoto.bg/c/1-zvezdi">
          <i>
            <b>четете в Tialoto.bg </b>
          </i>
        </a>
      </p>
      <p> </p>
    </article>
  </body>
</html>