<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723606"/>
    <meta property="og:site_name" content="De Standaard"/>
    <meta property="article:published_time" content="2019-11-18T18:56:00+00:00"/>
    <meta property="og:title" content="België stunt nog bijna in afsluitend dubbelspel in Davis Cup-zege tegen Colombia"/>
    <meta property="og:description" content="België heeft op zijn eerste dag van de vernieuwde Davis Cup met 2-1 gewonnen van Colombia. David Goffin en Steve Darcis bezorgden de Belgen een beslissende..."/>
  </head>
  <body>
    <article>
      <h1>België stunt nog bijna in afsluitend dubbelspel in Davis Cup-zege tegen Colombia</h1>
      <address>
        <time datetime="2019-11-18T18:56:00+00:00">18 Nov 2019, 18:56</time>
      </address>
      <p>
        <b>België heeft op zijn eerste dag van de vernieuwde Davis Cup met 2-1 gewonnen van Colombia. David Goffin en Steve Darcis bezorgden de Belgen een beslissende dubbele voorsprong, waardoor het bijzonder nipte verlies van dubbelspelers Sander Gillé en Joran Vliegen tegen nummers één van de wereld Cabal en Farah niet uitmaakte.</b>
      </p>
      <p>In het Davis Cup-treffen met Colombia moest het Belgische duo met 6-7 (5/7), 6-4 en 7-6 (7/3) de duimen leggen voor Juan Sebastian Cabal en Robert Farah, die de eerste plaats op de ATP-dubbelranking delen. Vliegen en Gillé zijn de nummers 39 en 47 van de wereld.</p>
      <p>België wint zijn eerste groepswedstrijd zo met 2-1. Eerder op de dag zette Steve Darcis (ATP-158) het team van kapitein Johan Van Herck op de goede weg gezet door Santiago Giraldo (ATP-277) met 6-3 en 6-2 te verslaan en maakte David Goffin (ATP-11) de klus af met 3-6, 6-3, 6-3 winst tegen Daniel Elahi Galan (ATP-194).</p>
      <p>Woensdag treffen de Belgen in groep D Australië, dat Alex de Minaur (ATP-18), Nick Kyrgios (ATP-30), John Millman (ATP-48), Jordan Thompson (ATP-63) en dubbelspecialist John Peers (ATP-26) in stelling brengt. De winnaars van elk van de zes groepen (van telkens drie landen) gaan samen met de beste twee tweedes door naar de kwartfinales. Elke ontmoeting bestaat uit twee enkelwedstrijden en een dubbelpartij.</p>
      <p>De Belgen kwalificeerden zich voor de finaleweek van de hervormde Davis Cup door begin februari (met Kimmer Coppejans, Arthur De Greef, Vliegen en Gillé) met 1-3 te winnen in Brazilië.</p>
    </article>
  </body>
</html>