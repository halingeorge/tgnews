<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-north-korea-says-it-will-not-give-donald-trump-a-summit-for-free-2856687.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T18:34:45+00:00"/>
    <meta property="og:title" content="उत्तर कोरिया ने कहा, मुफ्त में डोनाल्ड ट्रंप को एक और शिखर सम्मेलन का मौका नहीं देंगे"/>
    <meta property="og:description" content="उत्तर कोरियाई नेता किम जोंग उन के साथ एक और शिखर बैठक की संकेत देने वाले अमेरिकी राष्ट्रपति डोनाल्ड ट्रंप के ट्वीट के जवाब में उत्तर कोरिया ने सोमवार (18 नवंबर) को कहा कि वह अमेरिका को डींग हांकने..."/>
  </head>
  <body>
    <article>
      <h1>उत्तर कोरिया ने कहा, मुफ्त में डोनाल्ड ट्रंप को एक और शिखर सम्मेलन का मौका नहीं देंगे</h1>
      <address><time datetime="2019-11-18T18:34:45+00:00">18 Nov 2019, 18:34</time> by <a rel="author">लाइव हिन्दुस्तान टीम,सियोल</a></address>
      <p>उत्तर कोरियाई नेता किम जोंग उन के साथ एक और शिखर बैठक की संकेत देने वाले अमेरिकी राष्ट्रपति डोनाल्ड ट्रंप के ट्वीट के जवाब में उत्तर कोरिया ने सोमवार (18 नवंबर) को कहा कि वह अमेरिका को डींग हांकने देने के लिये तब तक एक और मौका देने का इच्छुक नहीं है जबतक उसे इसके बदले में कुछ ठोस नहीं दिया जाता।</p>
      <p>विदेश मंत्रालय के सलाहकार किम काई ग्वान का सोमवार को दिया गया बयान अमेरिकी रियायत के लिये उत्तर कोरिया की तरफ से किया गया नया आह्वान है। उत्तर कोरियाई नेता किम जोंग उन ने ट्रंप प्रशासन को इस साल के अंत तक परमाणु कूटनीति को उबारने के लिए कोई परस्पर स्वीकार्य शर्त रखने की समयसीमा दी थी।</p>
      <p>उत्तर कोरिया से कूटनीतिक संबंध बरकरार रखने की पहल के तहत दक्षिण कोरिया के साथ संयुक्त सैन्य अभ्यास बंद करने के फैसले के बाद ट्रंप ने एक ट्वीट में किम से अनुरोध किया था कि “करार को पूरा करने के लिये तेजी से कार्रवाई करें” और दोनों के बीच एक और शिखर सम्मेलन के संकेत दिते हुए लिखा था “सी यू सून (जल्द मिलेंगे)।” लेकिन किम काई ग्वान ने दोहराया कि उनकी सरकार का मानना है कि अमेरिका को उन नीतियों को रद्द करना चाहिए जिन्हें उत्तरकोरिया बातचीत जारी रखने के लिहाज से “ शत्रुतापूर्ण ” मानता है। </p>
      <p>आधिकारिक कोरियाई सेंट्रल न्यूज एजेंसी ने उनके बयान को उद्धृत करते हुए कहा , “ यद्यपि (उत्तर कोरिया और अमेरिका में) पिछले साल जून से तीन शिखर सम्मेलन और अन्य बैठकें हो चुकी हैं लेकिन  संबंधों में बहुत सुधार नहीं हुआ है और अमेरिका सिर्फ अपने मतलब के लिये और समय लेने की कोशिश कर रहा है। ” उन्होंने कहा, “हम ऐसी और बैठकों के इच्छुक नहीं है जिनसे हमें कोई फायदा नहीं हो।”</p>
    </article>
  </body>
</html>