<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/eyt-lilerden-erdogan-a-cevap-iskandinav-ulkelerinde-emekli-olanlar-dunyayi-geziyor-biz-ankara-dan-istanbul-a-zor-gideriz-889886"/>
    <meta property="og:site_name" content="Onedio"/>
    <meta property="article:published_time" content="2019-11-18T18:25:53+00:00"/>
    <meta property="og:title" content="EYT'lilerden Erdoğan'a Cevap: 'İskandinav Ülkelerinde Emekli Olanlar Dünyayı Geziyor, Biz Ankara'dan İstanbul'a Zor Gideriz'"/>
    <meta property="og:description" content="Geçtiğimiz günlerde erken emeklilik için, 'İskandinav ülkelerinin hepsi bu sistemle battı' diyen Cumhurbaşkanı Erdoğan'a EYT'lilerden yanıt geldi. Eme..."/>
  </head>
  <body>
    <article>
      <h1>EYT'lilerden Erdoğan'a Cevap: 'İskandinav Ülkelerinde Emekli Olanlar Dünyayı Geziyor, Biz Ankara'dan İstanbul'a Zor Gideriz'</h1>
      <address><time datetime="2019-11-18T18:25:53+00:00">18 Nov 2019, 18:25</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4>Geçtiğimiz günlerde erken emeklilik için, 'İskandinav ülkelerinin hepsi bu sistemle battı' diyen <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>'a EYT'lilerden yanıt geldi.</h4>
      <h4>Emeklilikte Yaşa Takılanlar Sosyal Dayanışma ve Yardımlaşma Derneği Başkanı Gönül Boran Özüpak, "İskandinav ülkelerinde emekli olanlar dünyayı geziyor, biz <a href="https://onedio.com/etiket/ankara/501c490fcc161f8ec13422aa">Ankara</a>'dan <a href="https://onedio.com/etiket/istanbul/501c48f7cc161f8ec13422a8">İstanbul</a>'a zor gideriz" dedi.</h4>
      <h3>'Talebimiz erken emeklilik değil'</h3>
      <figure>
        <img src="https://img-s1.onedio.com/id-5dd2c3de6c350d517aee424a/rev-0/w-500/s-314a87a6254f241c540c5ca3c4c1c4a41ee6dfdb.jpg"/>
      </figure>
      <p><a href="https://www.independentturkish.com/node/93026/haber/eytlilerin-dernek-ba%C5%9Fkan%C4%B1-iskandinav-%C3%BClkelerinde-emekli-olanlar-d%C3%BCnyay%C4%B1-geziyor-biz"><b>Independent Türkçe'den Can Bursalı'nın haberine göre</b></a>, EYT'lilerden Erdoğan'ın geçtiğimiz günlerde 'erken emeklilik' konusunda yaptığı açıklamalara yanıt geldi.</p>
      <p>Emeklilikte Yaşa Takılanlar Sosyal Yardımlaşma ve Dayanışma Derneği Başkanı Gönül Boran Özüpak, yaptığı açıklamada 'taleplerinin erken emeklilik olmadığını' vurguladı. Özüpak şunları söyledi:</p>
      <blockquote>''Talimatı Cumhurbaşkanı vermişti. Mağduriyetleri sunduk, taleplerimizi sunduk. Sayın Cumhurbaşkanımız, yayındaki danışmanları tarafından yanlış yönlendiriliyor. Bizlerin erken emeklilik istediği yönünde bir talebimiz olduğu söyleniyor. Bizim talebimiz hiçbir zaman erken emeklilik olmadı. Ortada bir hukuksuzluk var, anayasal hakkımıza erişememe durumu var. Kazanılmış hakkımıza ulaşamıyoruz. Biz bunun mücadelesini veriyoruz.''</blockquote>
      <h3>'Emekli olabilecek kişi sayısı 700 bin ile 1 milyon arasında'</h3>
      <figure>
        <img src="https://img-s2.onedio.com/id-5dd2de3191f5dd471be333df/rev-0/w-500/s-c26a3cf3b0b62917c8e3954a6d1f22b0bc1056ce.jpg"/>
      </figure>
      <p>Özüpak, sözlerini şöyle sürdürdü:</p>
      <blockquote>''Çalışma Bakanlığı'ndan gelen cevapta, bu bilginin sadece kamu kurumlarıyla ve akademik çalışmalar için üniversitelerle paylaşılacağını söylendi. <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a>'de milletvekilleri de sordu, onlar da cevap alamadı. Bizim çalışmalarımıza göre, EYT'li sayısı 5 milyon 400 bin. Hemen emekli olabilecek kişi sayısı da 700 bin ile 1 milyon arasında.''</blockquote>
      <figure>
        <img src="https://img-s2.onedio.com/id-5dd2dea571b9742a1bcd7005/rev-0/w-500/s-9ffcc285815c9e60199a90e19feaa3828008d73c.jpg"/>
        <figcaption>İskandinav ülkelerinde kişi başı milli gelir en az 47 bin 750, Türkiye'de 10 bin 380 dolar.<br/>Kaynak: Dünya Bankası</figcaption>
      </figure>
      <h3>'İskandinav ülkelerindeki emekliler gibi kesinlikle yaşayamayacağız'</h3>
      <figure>
        <img src="https://img-s1.onedio.com/id-5dd2df7e11b8a33c7d3ed3aa/rev-0/w-500/s-35fa5200cc30a77c9704548922e17b8fbf5539c7.jpg"/>
      </figure>
      <p>Gözüpak, Erdoğan'ın İskandinav ülkeleri örneğine ''İskandinav ülkelerindeki emekliler gibi kesinlikle yaşayamayacağız. Orada emekli olanlar refah seviyesinden dolayı dünyayı gezebilecek konumdalar. Bizde bugün aylık bağlanma oranları yüzde 70'ten yüzde 28'lere kadar düşmesi söz konusu'' cümleleriyle yanıt verdi.</p>
      <p>Türkiye'de emeklilik şartlarının iyi bir durumda olmadığını ve bu parayla yaşayabilmenin mümkün olmadığını belirten Gözüpak, sözlerini şöyle sürdürdü:</p>
      <blockquote>''Türkiye'de asgari ücretli ve biraz daha üstünde maaş alanlara maaş bağlanma oranı bin lira ile bin 500 lira arasında değişiyor. Bu parayla yaşayabilmek mümkün mü? 2 bin 20 liralık asgari ücret bile yetmiyor. 28 -30 yıllık emeğin karşılığı bin lira civarında olacak. Sadaka niteliğinde bir ücretten bahsediyoruz.''</blockquote>
    </article>
  </body>
</html>