<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820698-vtracena-mozlivist-evrosouz-ociniv-vibori-u-bilorusi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T18:23:00+00:00"/>
    <meta property="og:title" content="&quot;Втрачена можливість&quot;: Євросоюз оцінив вибори у Білорусі"/>
    <meta property="og:description" content="Євросоюз назвав парламентські вибори в Білорусі, що відбулися в неділю, 17 листопада, &quot;втраченою можливістю&quot; для того, щоб провести голосування за міжнародними стандартами."/>
  </head>
  <body>
    <article>
      <h1>"Втрачена можливість": Євросоюз оцінив вибори у Білорусі</h1>
      <h2>Євросоюз назвав парламентські вибори в Білорусі, що відбулися в неділю, 17 листопада, "втраченою можливістю" для того, щоб провести голосування за міжнародними стандартами.</h2>
      <address>
        <time datetime="2019-11-18T18:23:00+00:00">18 Nov 2019, 18:23</time>
      </address>
      <p>Про це йдеться у заяві речника ЄС, яка оприлюднена<a href="https://eeas.europa.eu/headquarters/headquarters-homepage/70603/statement-spokesperson-parliamentary-elections-belarus_en"> на сайті Європейської Служби зовнішніх дій</a>.</p>
      <p>"Парламентські вибори, які відбулися вчора у Білорусі, пройшли в цілому в спокійній атмосфері, але стали втраченою можливістю провести вибори повністю за міжнародними стандартами. Попередній висновок міжнародної спостережної місії ОБСЄ/БДІПЛ (Бюро з питань демократичних інститутів та прав людини) зазначає, що під час виборів було допущене загальне порушення фундаментальних свобод на зібрання, асоціації та висловлювання. На додаток, ОБСЄ/БДІПЛ відмітило обмеження під час проведення виборчої кампанії, що не створило змістовних та конкурентних умов для політичного змагання", - йдеться у заяві речника ЄС.</p>
      <p>Євросоюз також заявив про те, що ключові рекомендації ОБСЄ/БДІПЛ та Венеціанської комісії Ради Європи залишаються нереалізованими. У цих умовах, з огляду на майбутні президентські вибори 2020 року, для влади Білорусі є критично важливим без зволікань поновити роботу з широкої виборчої реформи. Така реформа, йдеться у документі, також буде ключовим фактором для реалізації повного потенціалу відносин між ЄС і Білоруссю, які останні три роки будувалася на позитивній співпраці.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820651-miznarodni-sposterigaci-rozkritikuvali-vibori-u-bilorusi-zaava-pare.html">Міжнародні спостерігачі розкритикували вибори у Білорусі — заява ПАРЄ</a>
      </blockquote>
      <p>"Європейський Союз залишається відданими підтримці стабільного, демократичного, суверенного та заможного майбутнього для країни, в інтересах народу Білорусі, і має твердий намір продовжувати працювати для досягнення цієї мети", - йдеться у заяві речника ЄС.</p>
      <p>Як повідомляв Укрінформ, 17 листопада в <a href="https://www.ukrinform.ua/tag-bilorus">Білорусі</a> пройшли вибори до Палати представників Національних зборів Республіки Білорусь.</p>
      <p>Чергові парламентські вибори в Білорусі мали відбутися не раніше 10 вересня 2020 року. Але вибори президента заплановано на 30 серпня 2020 року. З метою поділу часового періоду проведення цих виборів президент Олександр Лукашенко підписав указ про призначення дострокового парламентського волевиявлення на листопад 2019 року.</p>
      <p>
        <i>Фото: tut.by</i>
      </p>
    </article>
  </body>
</html>