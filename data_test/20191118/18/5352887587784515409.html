<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/pasaulis/rusija-teigia-grazinusi-ukrainai-tris-pries-metus-uzgrobtus-jos-laivus-1750780/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T18:08:00+00:00"/>
    <meta property="og:title" content="Rusija teigia grąžinusi Ukrainai tris prieš metus užgrobtus jos laivus"/>
    <meta property="og:description" content="Reklama"/>
  </head>
  <body>
    <article>
      <h1>Rusija teigia grąžinusi Ukrainai tris prieš metus užgrobtus jos laivus</h1>
      <address><time datetime="2019-11-18T18:08:00+00:00">18 Nov 2019, 18:08</time> by <a rel="author" href="https://www.ve.lt/autoriai/elta/" target="_blank">Neringa Šarmavičiūtė, ELTA</a></address>
      <p>Reklama</p>
      <p>
        <b>Rusija pirmadienį paskelbė grąžinusi Ukrainai tris šios šalies karinio jūrų laivyno laivus, kurie prieš metus buvo užgrobti prie Krymo pusiasalio pakrantės. Pats Kijevas kol kas nepateikė jokio komentaro. </b>
      </p>
      <p>„Lapkričio 18-ąją įvyko trijų Ukrainos karinio jūrų laivyno laivų, kurie 2018 metų lapkritį neteisėtai kirto Rusijos sieną, perdavimas Ukrainai“, – nurodoma Rusijos užsienio reikalų ministerijos pranešime.</p>
      <p>Ukrainos karinio jūrų laivyno atstovas agentūrai AFP atsakė: „Mes nekomentuojame šiame etape“.</p>
      <p>Praėjusių metų lapkričio pabaigoje jūroje netoli aneksuoto Krymo pusiasalio Rusija apšaudė ir užėmė tris Ukrainos karinio jūrų laivyno laivus bei sulaikė jo įgulos narius. Incidentas įvyko trims Ukrainos laivams plaukiant į Mariupolio uostą Azovo jūroje. Rusija apkaltino Kijevą neteisėtai įplaukus į jos vandenis ir tyčia mėginus išprovokuoti konfliktą.<br/><br/>Trijų Ukrainos laivų užgrobimas buvo rimčiausia konfrontacija tarp abiejų šalių nuo karinio konflikto Rytų Ukrainoje pradžios.<br/><br/>Incidento metu Rusija sulaikė 24 Ukrainos jūreivius, kurie grąžinti į Ukrainą šių metų rugsėjį, Rusijai ir Ukrainai apsikeitus belaisviais.<br/><br/>Pasak Rusijos, laivai buvo konfiskuoti kaip „įrodymas“, bet kadangi tyrėjams daugiau jų nebereikia, laivai galėjo būti perduoti Ukrainai. Vis dėlto Rusijos užsienio reikalų ministerija toliau tvirtino, kad Ukraina padarė „nusikaltimą“, kai nurodė savo jūreiviams vykdyti „provokuojančius veiksmus“.<br/><br/>Laivų grąžinimas Ukrainai – naujausias žingsnis, siekiant sumažinti įtampą tarp abiejų šalių prieš svarbų planuojamą viršūnių susitikimą. Praėjusį penktadienį buvo paskelbta, kad ilgai lauktas viršūnių susitikimas Ukrainos krizei sureguliuoti gruodžio 9 dieną vyks Paryžiuje.<br/><br/>Rugsėjį abiem šalims apsikeitus belaisviais ir per pastarąsias kelias savaites Rytų Ukrainoje atitraukus kai kurias Kijevo ir separatistų pajėgas, Ukrainos karinio jūrų laivyno laivų grąžinimas žymi dar vieną svarbų žingsnį, siekiant išspręsti penkerius metus trunkantį konfliktą.<br/><br/>Pastangos išspręsti konfliktą dedamos nuo to laiko, kai naujuoju Ukrainos prezidentu tapo Volodymyras Zelenskis. Prezidentu tapęs V. Zelenskis pareiškė, kad karo Rytų Ukrainoje, pareikalavusio 13 000 žmonių gyvybių, užbaigimas bus svarbiausia jo kadencijos užduotis.<br/><br/>Rusija Krymą aneksavo 2014 metais. Netrukus po Rusijos įvykdytos aneksijos Rytų Ukrainoje kilo karinis konfliktas. Ukrainos vyriausybės pajėgos nuo 2014 metų balandžio kovoja su Rusijos remiamais separatistais.</p>
    </article>
  </body>
</html>