<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/teliki-eytheia-gia-syntagmatiki-anatheorisi-kai-psifo-ton-apodimon-thriler-me-to-kke/2918441/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T18:52:11+00:00"/>
    <meta property="og:title" content="Τελική ευθεία για συνταγματική αναθεώρηση και ψήφο των αποδήμων – Θρίλερ με το ΚΚΕ"/>
    <meta property="og:description" content="Ξεκίνησε η αντίστροφη μέτρηση για την αναθεώρηση του Συντάγματος και την ψήφο των απόδημων. Στο προσκήνιο η εκλογή του Προέδρου της Δημοκρατίας και οι οικονομικά αδύναμοι. Ο ρόλος του ΚΚΕ και ο διαχωρισμός του ΜεΡΑ25. Δείτε τις σημαντικότερες αλλαγές στη Συνταγματική Αναθεώρηση."/>
  </head>
  <body>
    <article>
      <h1>Τελική ευθεία για συνταγματική αναθεώρηση και ψήφο των αποδήμων – Θρίλερ με το ΚΚΕ</h1>
      <h2>Ξεκίνησε η αντίστροφη μέτρηση για την αναθεώρηση του Συντάγματος και την ψήφο των απόδημων. Στο προσκήνιο η εκλογή του Προέδρου της Δημοκρατίας και οι οικονομικά αδύναμοι. Ο ρόλος του ΚΚΕ και ο διαχωρισμός του ΜεΡΑ25. Δείτε τις σημαντικότερες αλλαγές στη Συνταγματική Αναθεώρηση.</h2>
      <address><time datetime="2019-11-18T18:52:11+00:00">18 Nov 2019, 18:52</time> by <a rel="author">Αιμίλιος Περδικάρης</a></address>
      <p>Την επόμενη Δευτέρα (25/11) πρόκειται να διεξαχθεί η ψηφοφορία επί των αναθεωρητέων διατάξεων του Συντάγματος και να ολοκληρωθεί έτσι η αλλαγή βασικών διατάξεων του καταστατικού χάρτη της χώρας.</p>
      <p>Με βάση τις συγκλίσεις που διαμορφώνονται ανάμεσα σε κυβέρνηση κι αντιπολίτευση, οι σημαντικότερες αλλαγές είναι οι εξής:</p>
      <p>– Η αποσύνδεση της προεδρικής εκλογής από τη διάλυση της Βουλής και την πρόωρη προσφυγή στις κάλπες. Έτσι, ο Πρόεδρος της Δημοκρατίας θα μπορεί πλέον να εκλέγεται με την πρόταση της κυβερνητικής πλειοψηφίας και στην εσχάτη των περιπτώσεων ακόμη και με απλή πλειοψηφία (μικρότερη των 151 βουλευτών).</p>
      <p>– Η κατοχύρωση του ελάχιστου εγγυημένου εισοδήματος για τους οικονομικά αδύναμους.</p>
      <p>– Η μειοψηφία αποκτά το δικαίωμα να προτείνει τη σύσταση έως και δύο εξεταστικών επιτροπών, αφού δεν θα χρειάζεται πλειοψηφία στη σχετική ψηφοφορία.</p>
      <p>– Η βουλευτική ασυλία περιορίζεται αυστηρά στην άσκηση των βουλευτικών καθηκόντων, ενώ καταργούνται οι προνομιακές ρυθμίσεις για την παραγραφή των αδικημάτων που τέλεσαν υπουργοί, με βάση το νόμο περί ευθύνης υπουργών.</p>
      <p>– Ανοίγει ο δρόμος για την ψήφο των Ελλήνων του εξωτερικού, αρκεί το σχετικό νομοσχέδιο να ψηφιστεί τουλάχιστον από 200 βουλευτές.</p>
      <h3>Θέτει θέμα αξιοπιστίας ο ΣΥΡΙΖΑ</h3>
      <p>Το τελευταίο σημείο αναμένεται να ξεκαθαρίσει έως το τέλος του μήνα, καθώς μετά τη διαφαινόμενη καθολική – πλην Μέρα25 – συμφωνία στη διακομματική επιτροπή του Υπουργείου Εσωτερικών η υπόθεση της εξεύρεσης της απαραίτητης πλειοψηφίας μεταβάλλεται εκ νέου σε θρίλερ. Ο ΣΥΡΙΖΑ θεωρεί συγκεκριμένα ότι οι διατάξεις που έχει παρουσιάσει η κυβέρνηση στο προς διαβούλευση σχέδιο νόμου δεν ανταποκρίνονται σε όσα συμφωνήθηκαν στη διακομματική επιτροπή και πως υπάρχουν σοβαρά ζητήματα αξιοπιστίας και εγκυρότητας της εκλογικής διαδικασίας, εάν ο νόμος ψηφιστεί ως έχει.</p>
      <p>Εάν πάντως ο ΣΥΡΙΖΑ πει «όχι», αρκούν οι ψήφοι του ΚΚΕ για να επιτευχθεί και πάλι η πλειοψηφία των 200 βουλευτών – 205 για την ακρίβεια, εάν δεν υπάρξουν διαρροές. Η δήλωση, ωστόσο, του Δημήτρη Κουτσούμπα το Σάββατο στην ΕΡΤ πως το σχέδιο νόμου της κυβέρνησης δεν καλύπτει τις προσδοκίες του Περισσού δημιουργεί νέα δεδομένα, αφού αρνητική στάση του ΚΚΕ τινάζει στον αέρα τη διαδικασία και η ψήφος των αποδήμων θα απορριφθεί οριστικά εφόσον δεν υπάρξει πλειοψηφία 200 βουλευτών (σ.σ.: δεν θα ισχύσει απλώς από τις μεθεπόμενες εκλογές, όπως συμβαίνει με την κατάργηση της απλής αναλογικής).</p>
      <h3>Αφήνει παράθυρο το ΚΚΕ</h3>
      <p>Το ΚΚΕ πάντως επιμένει ότι η άσκηση του εκλογικού δικαιώματος για τους Έλληνες του εξωτερικού είναι απαραίτητο να θεσμοθετηθεί, αφήνοντας έτσι παράθυρο ν’ αλλάξει στάση στην εξέλιξη του διαλόγου κι εν τέλει να καμφθούν οι αντιρρήσεις του και να πει το «ναι». Άλλωστε, από την κυβέρνηση θυμίζουν με νόημα ότι πήραν πίσω την επιστολική ψήφο και έκαναν δεκτές τις προτάσεις του ΚΚΕ για τις προϋποθέσεις που αφορούν στο δικαίωμα ψήφου, προκειμένου να επιτευχθεί αυτή η συναίνεση. Και το ίδιο δηλώνουν ότι θα κάνουν και τώρα, αν χρειαστεί, στρέφοντας το βλέμμα τους αποκλειστικά στον Περισσό και όχι στην Κουμουνδούρου, καθώς εκτιμούν ότι ο ΣΥΡΙΖΑ επιλέγει για μία ακόμη φορά να απομονωθεί πολιτικά αδιαφορώντας για το κόστος που θα εισπράξει και θέλοντας κατ’ αυτόν τον τρόπο να παίξει μικροπολιτικά παιχνίδια.</p>
      <p>Είναι , εξάλλου, χαρακτηριστικά προς αυτή την κατεύθυνση όσα είπε στη σημερινή συζήτηση στη Βουλή ο Χρήστος Ταραντίλης εκ μέρους της ΝΔ: «Έχουμε την εθνική υποχρέωση να ενεργοποιήσουμε το θεσμό της ψήφου των Ελλήνων του εξωτερικού όχι απλώς για συμβολικούς λόγους, αλλά γιατί το προστάζει το ίδιο το Σύνταγμα. […] Το θεσμό της ψήφου των Ελλήνων του εξωτερικού τον επιβάλλει η ίδια η ιστορία. Είναι πρωταρχικής και θεμελιώδους σημασίας να κρατήσουμε ενωμένο τον ελληνισμό και να τον καταστήσουμε κοινωνό, υπεύθυνο και ενεργό ενώπιον των γεωπολιτικών προκλήσεων που αντιμετωπίζουμε», τόνισε μεταξύ άλλων ο βουλευτής Επικρατείας της ΝΔ.</p>
    </article>
  </body>
</html>