<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/finanza/2019/11/18/milano-rosso-pesa-stacco-dividendi_oRroetdj6EjehN8eEjMc8K.html"/>
    <meta property="og:site_name" content="Adnkronos"/>
    <meta property="article:published_time" content="2019-11-18T18:42:00+00:00"/>
    <meta property="og:title" content="Milano in rosso, pesa stacco dividendi"/>
    <meta property="og:description" content="Due le cause che hanno finito per zavorrare l’avvio di ottava delle piazze finanziarie europee: gli aggiornamenti poco confortanti in arrivo dalle trattative tra Stati Uniti e Cina e il profit warning lanciato dalla tedesca Volkswagen."/>
  </head>
  <body>
    <article>
      <h1>Milano in rosso, pesa stacco dividendi</h1>
      <address>
        <time datetime="2019-11-18T18:42:00+00:00">18 Nov 2019, 18:42</time>
      </address>
      <p>Due le cause che hanno finito per zavorrare l’avvio di ottava delle piazze finanziarie europee: gli aggiornamenti poco confortanti in arrivo dalle trattative tra Stati Uniti e Cina e il profit warning lanciato dalla tedesca Volkswagen.</p>
      <p>Milano, in particolare, ha dovuto fare i conti anche con un terzo fattore: lo stacco delle cedole. Oggi Terna (-0,03%) e Poste Italiane (-0,85%) hanno staccato l’acconto sul dividendo mentre <a href="https://www.money.it/+Mediobanca-50+">Mediobanca</a> (-3,15%) ha pagato un provento “completo” da 0,47 euro per azione, pari a un rendimento lordo del 4,4%. Nel complesso, gli operatori stimano un peso dello 0,18% sull’indice principale di Borsa Italiana.</p>
      <p>Sul Ftse Mib, che ha terminato in calo di mezzo punto percentuale a 23.463,98 punti (-0,53%), le notizie in arrivo dalla Germania hanno penalizzato FCA (-2,82%) e Pirelli (-0,86%). Vendite anche su Leonardo (-2,09%) che oggi ha annunciato nuovi ordini di elicotteri e la firma di un accordo nei settori navale e terrestre con la società emiratina IGG (International Golden Group).</p>
      <p>Intonazione sostanzialmente positiva per il comparto bancario: Ubi Banca e Intesa Sanpaolo hanno entrambe chiuso in rialzo dello 0,51%, BPER ha segnato un +1,21% e Banco BPM un +0,54%. Quest’ultima, secondo quanto annunciato da un manager nel corso di un’intervista, sta valutando la possibilità di separare una parte delle proprie attività per ridurre più velocemente lo stock di crediti deteriorati.</p>
      <p>In controtendenza UniCredit e FinecoBank, in rosso rispettivamente dello 0,8 e dello 0,87%. Gae Aulenti utilizzerà una cartolarizzazione di prestiti corporate da 7,75 miliardi per sostituire i titoli di Stato che si è impegnata a fornire a Fineco come collaterale dopo l’uscita dal gruppo.</p>
      <p>(in collaborazione con <a href="https://www.money.it/">money.it</a>)</p>
    </article>
  </body>
</html>