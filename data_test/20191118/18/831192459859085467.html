<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/agrio-egklima-stin-ithaki-nees-sokaristikes-apokalypseis-giati-xylokopise-ton-40chrono-mechri-thanatoy-i-martyria-kai-to-kinitro/"/>
    <meta property="og:site_name" content="europost.gr"/>
    <meta property="article:published_time" content="2019-11-18T18:30:18+00:00"/>
    <meta property="og:title" content="Αγριο έγκλημα στην Ιθάκη: Νέες σοκαριστικές αποκαλύψεις! Γιατί ξυλοκόπησε τον 40χρονο μέχρι θανάτου?… Η μαρτυρία και το κίνητρο!"/>
    <meta property="og:description" content="Σοκαρισμένη είναι η τοπική κοινωνία της Ιθάκης από το έγκλημα που έγινε το βράδυ του Σαββάτου στο νησί. Ωστόσο, όσο περνούν οι ώρες, όλο και περισσότερες λεπτομέρειες έρχονται στο φως της δημοσιότητας και έρχονται να δώσουν"/>
  </head>
  <body>
    <article>
      <h1>Αγριο έγκλημα στην Ιθάκη: Νέες σοκαριστικές αποκαλύψεις! Γιατί ξυλοκόπησε τον 40χρονο μέχρι θανάτου?… Η μαρτυρία και το κίνητρο!</h1>
      <address>
        <time datetime="2019-11-18T18:30:18+00:00">18 Nov 2019, 18:30</time>
      </address>
      <p>Σοκαρισμένη είναι η τοπική κοινωνία της Ιθάκης από το έγκλημα που έγινε το βράδυ του Σαββάτου στο νησί.</p>
      <p>Ωστόσο, όσο περνούν οι ώρες, όλο και περισσότερες λεπτομέρειες έρχονται στο φως της δημοσιότητας και έρχονται να δώσουν μία πιο ξεκάθαρη εικόνα για τη δολοφονία που συνταράσσει το νησί.</p>
      <p>Άνθρωποι που γνωρίζουν καλά τον 54χρονο επιχειρηματία, που διατηρεί σούπερ μάρκετ στο νησί, κάνουν λόγο για έναν άντρα που δεν είχε δώσει κανένα δικαίωμα τόσα χρόνια και δεν μπορούν να εξηγήσουν πώς «έβαψε» τα χέρια του αίμα. Όπως εξηγούν, το ζευγάρι είχε προβλήματα από καιρό ωστόσο ο ίδιος φέρεται να μην αντιδρούσε στον χωρισμό αλλά στο γεγονός ότι η 42χρονη σύζυγός του ήθελε να φύγει από την Ιθάκη μαζί με την 8 ετών κόρη τους.</p>
      <p>«Ήταν αναπάντεχο αυτό που έγινε. Υπήρχαν κάποια προβλήματα από ότι ξέρω. Η γυναίκα του τού είχε πει ότι ήθελε να χωρίσουν και υπάρχει άλλος άντρας στη ζωή της. Με αυτόν είχε σχέση παλιά, πριν από δέκα χρόνια περίπου ίσως και παραπάνω. Ξέρω ότι δεν της αρνήθηκε να σηκωθεί να φύγει αλλά εκείνη ήθελε να πάρει και το παιδί τους μαζί», λέει άνθρωπος από το περιβάλλον του δράστη.</p>
      <p>Σύμφωνα με την ίδια μαρτυρία, το θύμα, με καταγωγή από τη Μεγάλη Βρετανία, έφτασε το βράδυ της Πέμπτης στο νησί. Όλες αυτές τις ημέρες έμενε σε ξενοδοχείο στην περιοχή Βαθύ: «Ήρθε από την Αγγλία για να την πάρει μαζί με το παιδί να φύγουν. Ο 54χρονος πήγε εκεί έγινε ένας διαπληκτισμός και έφυγε. Γύρισαν μαζί πίσω στο χωριό. Εκείνη κάποια στιγμή πήγε ξανά πίσω. Όλο το χωριό είναι σοκαρισμένο, δεν το χωράει το μυαλό μας ότι αυτός ο άνθρωπος έκανε αυτή την πράξη. Το μεγάλο του πρόβλημα ήταν το παιδί. Δεν ήθελε να το αποχωριστεί με τίποτα».</p>
      <p>Σύμφωνα με πληροφορίες το 8χρονο κορίτσι βρίσκεται αυτή την ώρα μαζί με τη γιαγιά, τον παππού και την αδερφή του δράστη.</p>
      <p>Το χρονικό του εγκλήματος</p>
      <p>Όλα συνέβησαν το βράδυ του Σαββάτου σε ξενοδοχείο στο Βαθύ όπου διέμενε ο 40χρονος άντρας. Οι δυο άντρες καβγάδισαν έντονα, όμως η κατάσταση δεν άργησε να βγει εκτός ελέγχου.</p>
      <p>Θύτης και θύμα πιάστηκαν στα χέρια με τον 54χρονο να ξυλοκοπά μέχρι θανάτου, με κλωτσιές και μπουνιές στο κεφάλι και το σώμα τον άτυχο άντρα!</p>
      <p>Κατά πληροφορίες η 42χρονη, που φέρεται να ήταν παρούσα στον καβγά επέστρεψε στο ξενοδοχείο το πρωί της Κυριακής. Τότε ειδοποίησε τις Αρχές και το οικείο κέντρο Υγείας όμως ήταν ήδη αργά.</p>
      <p>Σε βάρος του σχηματίστηκε δικογραφία για πρόκληση θανατηφόρου σωματικής βλάβης και σε βάρος της 42χρονης αλλοδαπής που επίσης συνελήφθη για έκθεση σε κίνδυνο ζωής κατά περίπτωση, με την οποία οδηγούνται σήμερα στον εισαγγελέα Πρωτοδικών Κεφαλληνίας.</p>
    </article>
  </body>
</html>