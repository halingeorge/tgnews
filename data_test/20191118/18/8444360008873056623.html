<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/tsavousoglou-tha-epanalavoume-tis-epixeiriseis-sti-syria-an-den-fygoun-oi-kourdoi-maxites/2918449/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T18:16:45+00:00"/>
    <meta property="og:title" content="Τσαβούσογλου: Θα επαναλάβουμε τις επιχειρήσεις στη Συρία αν δεν φύγουν οι Κούρδοι μαχητές"/>
    <meta property="og:description" content="Ανοιχτό το ενδεχόμενο να επαναλάβει τις επιχειρήσεις στη Συρία άφησε η Τουρκία σύμφωνα με όσα είπε ο Μεβλούτ Τσαβούσογλου. Θέλουν να καθαρίσει η περιοχή από τους Κούρδους μαχητές."/>
  </head>
  <body>
    <article>
      <h1>Τσαβούσογλου: Θα επαναλάβουμε τις επιχειρήσεις στη Συρία αν δεν φύγουν οι Κούρδοι μαχητές</h1>
      <h2>Ανοιχτό το ενδεχόμενο να επαναλάβει τις επιχειρήσεις στη Συρία άφησε η Τουρκία σύμφωνα με όσα είπε ο Μεβλούτ Τσαβούσογλου. Θέλουν να καθαρίσει η περιοχή από τους Κούρδους μαχητές.</h2>
      <address><time datetime="2019-11-18T18:16:45+00:00">18 Nov 2019, 18:16</time> by <a rel="author">kostas.papadopoulos</a></address>
      <p>Ο υπουργός Εξωτερικών της Τουρκίας Μεβλούτ Τσαβούσογλου δήλωσε ότι η Άγκυρα θα ξεκινήσει εκ νέου τις στρατιωτικές επιχειρήσεις στη βορειοανατολική Συρία, εάν η περιοχή δεν εκκαθαριστεί από τους Κούρδους μαχητές, μετέδωσαν σήμερα το τουρκικό τηλεοπτικό δίκτυο Haberturk και η εφημερίδα Yeni Safak.</p>
      <p>O Τσαβούσογλου είπε ότι οι ΗΠΑ και η Ρωσία δεν έχουν κάνει όσα προβλέπονταν από τις συμφωνίες βάσει των οποίων η Άγκυρα τερμάτισε τις στρατιωτικές επιχειρήσεις της εναντίον της κουρδικής πολιτοφυλακής YPG στη βορειοανατολική Συρία τον περασμένο μήνα.</p>
      <p>«Οι ΗΠΑ και η Ρωσία απέτυχαν να κάνουν τα απαραίτητα βήματα (βάσει των συμφωνιών με την Άγκυρα). Εάν τα εδάφη δεν εκκαθαριστούν (από τις κουρδικές μονάδες), θα επαναλάβουμε την επιχείρηση», διαβεβαίωσε ο Τούρκος ΥΠΕΞ όπως μεταδίδουν το Haberturk και η Yeni Safak.</p>
      <p>Ο Τσαβούσολγου υπογράμμισε ότι η χώρα του θέλει να «ξεφορτωθεί την τρομοκρατική απειλή».</p>
      <p>Βάσει της συμφωνίας προβλεπόταν ότι οι YPG, τους οποίους η Τουρκία θεωρεί τρομοκρατική οργάνωση, θα απομακρυνθούν από μια μεγάλη περιοχή που συνορεύει με την Τουρκία, στη βορειοανατολική Συρία.</p>
    </article>
  </body>
</html>