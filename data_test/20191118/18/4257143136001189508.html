<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/18/csucson-a-tozsde"/>
    <meta property="og:site_name" content="infostart"/>
    <meta property="article:published_time" content="2019-11-18T18:36:00+00:00"/>
    <meta property="og:title" content="Csúcson a tőzsde"/>
    <meta property="og:description" content="A Budapesti Értéktőzsde részvényindexe, a BUX 483,10 pontos, 1,11 százalékos emelkedéssel, új történelmi csúcson, 43 867,73 ponton zárt hétfőn."/>
  </head>
  <body>
    <article>
      <h1>Csúcson a tőzsde</h1>
      <address><time datetime="2019-11-18T18:36:00+00:00">18 Nov 2019, 18:36</time> by <a rel="author">Infostart / MTI</a></address>
      <h3>A Budapesti Értéktőzsde részvényindexe, a BUX 483,10 pontos, 1,11 százalékos emelkedéssel, új történelmi csúcson, 43 867,73 ponton zárt hétfőn.</h3>
      <p>A részvénypiac forgalma 13,5 milliárd forint volt, a vezető részvények a Magyar Telekom kivételével erősödtek a pénteki záráshoz képest.</p>
      <p>Baráth Tibor, az Erste Befektetési Zrt. vezető üzletkötője az MTI-nek elmondta: a magyar piac 1 százalék feletti növekedésével nemcsak a nyugat-európai, hanem a kelet-európai országok között is jól teljesített, ennél nagyobb emelkedést Európában nap közben csak Törökországban lehetett látni.</p>
      <p>A nap sztárja a BÉT-en a Richter részvénye volt, melynek az OTP után a második legnagyobb forgalma volt, és nap közben 5875 forinton is járt. Megjegyezte, ezt megelőzően április környékén járt 5800 forint körül a gyógyszerpapír árfolyama. Főleg az emelkedés üteme nagyon szép - tette hozzá -, október 10-én még 4730 forint volt az ára, tehát egy jó hónap alatt emelkedett több mint 20 százalékot.</p>
      <p>A Mol 3000 forint fölé tudott kerülni, de az Aramco-kibocsátás a vezető üzletkötő szerint vonhat el pénzt az olajipari cégektől. A Saudi Aramco szaúdi állami olajcég vasárnap bejelentette, hogy 1,5 százaléknyi tulajdonrészét eladja a rijádi Tadawul tőzsdén. A cég a nyilvános részvénykibocsátás (IPO) keretében mintegy 3 milliárdnyi részvényét értékesíti 30-32 riál (8-8,53 dollár) közötti értékben, az ársáv felső határa alapján a 1,5 százaléknyi részvény értéke 104 milliárd rial, több mint 27,7 milliárd dollár. Amennyiben ez lesz a kibocsátási ár is, akkor az Aramcóé lesz minden idők legnagyobb értékű részvénykibocsátása, megelőzve az Alibabát.</p>
      <p>Miközben a részvénypiac kifejezetten stabil volt, a magyar fizetőeszközről ez nem mondható el. A nap elején még 334,80-on kereskedtek vele, majd nap közben majdnem 1 forintot gyengült a euróval szemben, miközben a piaci hangulat - főleg a nap elején - egyáltalán nem volt rossz. A leggyengébb szint 335,60-335,65 volt az euróval szemben, a nap végére nagyon közel került mindenkori történelmi mélypontjához.</p>
      <p>A Mol 42 forinttal, 1,40 százalékkal 3034 forintra erősödött, 2,6 milliárd forintos forgalomban.</p>
      <p>Az OTP-részvények ára 200 forinttal, 1,44 százalékkal 14 060 forintra nőtt, forgalmuk 4,9 milliárd forintot tett ki.</p>
      <p>A Magyar Telekom árfolyama 3 forinttal, 0,68 százalékkal 440 forintra csökkent, forgalma 138,2 millió forint volt.</p>
      <p>A Richter-papírok árfolyama 70 forinttal, 1,21 százalékkal 5865 forintra emelkedett, forgalmuk 4,8 milliárd forintot ért el.</p>
      <p>A kis és közepes részvények indexe, a BUMIX 3949,77 ponton zárt hétfőn, ez 29,72 pontos, 0,75 százalékos csökkenés a pénteki záráshoz viszonyítva.</p>
    </article>
  </body>
</html>