<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/politika/birosag-ele-allitottak-a-katalan-elnokot-1876383/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T18:12:00+00:00"/>
    <meta property="og:title" content="Bíróság elé állították a katalán elnököt"/>
    <meta property="og:description" content="Engedetlenség vádjával."/>
  </head>
  <body>
    <article>
      <h1>Bíróság elé állították a katalán elnököt</h1>
      <address>
        <time datetime="2019-11-18T18:12:00+00:00">18 Nov 2019, 18:12</time>
      </address>
      <p>A központi választási bizottság (JEC) döntésével szembeni engedetlenség vádjával bíróság elé állították Quim Torra katalán elnököt hétfőn Barcelonában.</p>
      <p>A függetlenségi politikus az április 28-i spanyol parlamenti választásokat megelőzően nem tett eleget a bizottság felszólításának, hogy távolíttassa el a középületekről a politikai szimbólumokat.</p>
      <p>A testület megállapítása szerint a sárga szalagok és transzparensek kihelyezésével, amelyek a 2017-ben bebörtönzött katalán függetlenségi vezetők támogatását jelképezik, a közintézményekre vonatkozó politikai semlegesség elve megszűnt.</p>
      <blockquote>Lehetetlen volt teljesíteni egy illegális rendelkezést</blockquote>
      <p>– indokolta tavaszi döntését az elnök a bírósági meghallgatásán, ahol kizárólag védőügyvédje kérdéseire felelt.</p>
      <figure>
        <img src="https://www.vg.hu/wp-content/uploads/2019/11/0001MD0HW.jpg"/>
        <figcaption>Quim Torra<br/>Fotó: AFP</figcaption>
      </figure>
      <p>Mint mondta, a választási bizottságnak nem tartozik hatáskörébe, hogy ezekről a jelképekről rendelkezzen, mivel azok szerinte nem propagandát és pártérdekeket szolgálnak, hanem nagy társadalmi konszenzust képviselnek, miszerint a börtönben lévő katalán vezetőket politikai foglyoknak kell tekinteni.</p>
      <aside>Quim Torra elismerte, hogy nem teljesítette a választási bizottság rendelkezését, de nem tartja magát bűnösnek.</aside>
      <p>Ügyvédje a politikus felmentését kérte a bíróságtól.</p>
      <p>Amennyiben bűnösnek találják, a katalán elnököt eltilthatják a közügyek gyakorlásától, az ügyészség indítványa alapján akár 20 hónapra. Ebben az esetben Quim Torra a madridi legfelsőbb bíróságnál fellebbezhet az ítélet ellen.</p>
    </article>
  </body>
</html>