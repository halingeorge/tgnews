<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/kinets-epohi-kumivstva-stefanchuk-znimaye-kvartiru-u-svoyeyi-teshhi-y-platit-orendu-z-derzhavnogo-byudzhetu/"/>
    <meta property="og:site_name" content="Прямий"/>
    <meta property="article:published_time" content="2019-11-18T18:23:00+00:00"/>
    <meta property="og:title" content="Стефанчук знімає квартиру у своєї тещі й платить оренду з державного бюджету"/>
    <meta property="og:description" content="Перший заступник спікера Верховної Ради України Руслан Стефанчук отримує компенсацію за житло, яке знімає у своїй тещі, як іногородній. Сам депутат"/>
  </head>
  <body>
    <article>
      <h1>Стефанчук знімає квартиру у своєї тещі й платить оренду з державного бюджету</h1>
      <address>
        <time datetime="2019-11-18T18:23:00+00:00">18 Nov 2019, 18:23</time>
      </address>
      <p>
        <b>Перший заступник спікера Верховної Ради України Руслан Стефанчук отримує компенсацію за житло, яке знімає у своїй тещі, як іногородній. Сам депутат підтвердив, що до сих пір живе в цій квартирі.</b>
      </p>
      <p>Про це повідомляє громадський рух <a href="https://www.chesno.org/post/3692/?fbclid=IwAR0fk2Wk_GBoAzvUNUQrSONqF6OHfKtiiWm0pmlVcEI1J5CtE79tZHhAfCI">"ЧЕСНО".</a></p>
      <p>"Перший заступник голови ВРУ Руслан Стефанчук подавав щорічну декларацію за 2018 рік як заступник директора державної організації "Національний офіс інтелектуальної власності". За даними його декларації, Стефанчуки проживали у квартирі площею 101,8 кв.м 2012 року, що належить Тетяні Ситарук. Дружина Стефанчука мала до одруження прізвище Ситарук, про що свідчать дані із соцмереж. Також, за інформацією журналістів, Тетяна Ситарук є матір'ю дружини першого заступника спікера парламенту", - йдеться у повідомленні.</p>
      <p>Зі свого боку Стефанчук підтвердив, що досі мешкає в цій квартирі:</p>
      <p>"У цьому році я сплачую орендну плату за це житло. За неї орендодавець сплачуватиме податки в порядку, що передбачений законодавством", - зазначив віцеспікер.</p>
      <p>На запитання про те, чи платить Стефанчук за оренду помешкання матері дружини, він відповів, що платить "орендодавцю за договором – власнику квартири".</p>
      <p>"Право обрати квартиру для проживання, як і місце проживання, – це моє право як орендаря, - сказав депутат.</p>
      <figure>
        <img src="https://prm.ua/wp-content/uploads/2019/11/kompensatsiyi3-2.jpg"/>
      </figure>
      <p>Нагадаємо, <a href="https://prm.ua/zabuli-pro-vlasni-kvartiri-ta-orenduyut-u-rodichiv-deputati-otrimali-ponad-tri-milyoni-kompensatsiyi-za-zhitlo/">народні депутати дев'ятого скликання від початку роботи Верховної Ради отримали компенсацію за житло в розмірі близько 3,29 млн гривень.</a></p>
      <related>
        <h4>Схожі новини</h4>
        <a href="https://prm.ua/irina-vereshhuk-skladaye-povnovazhennya-predstavnika-kabminu-u-verhovniy-radi-vidoma-prichina/"/>
        <a href="https://prm.ua/vibirkove-pravosuddya-i-podviyni-standarti-gerasimov-prokomentuvav-viklyuchennya-deputativ-zi-slugi-narodu/"/>
        <a href="https://prm.ua/slugi-narodu-viklyuchili-z-fraktsiyi-dvoh-deputativ-skorohod-ta-polyakova/"/>
      </related>
    </article>
  </body>
</html>