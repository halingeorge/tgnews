<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/rozsliduvannya-myullera-tramp-mig-zbrehati-u-svidchennyah-50054265.html"/>
    <meta property="og:site_name" content="НВ"/>
    <meta property="article:published_time" content="2019-11-18T18:48:00+00:00"/>
    <meta property="og:title" content="У Конгресі почали перевірку через можливу брехню Трампа в свідченнях Мюллеру — CNN"/>
    <meta property="og:description" content="Палата представників США перевіряє правдивість письмових свідчень президента Дональда Трампа, даних в рамках розслідування втручання Росії в американські вибори 2016 року, повідомляє CNN."/>
  </head>
  <body>
    <article>
      <h1>У Конгресі почали перевірку через можливу брехню Трампа в свідченнях Мюллеру — CNN</h1>
      <h2>Палата представників США перевіряє правдивість письмових свідчень президента Дональда Трампа, даних в рамках розслідування втручання Росії в американські вибори 2016 року, повідомляє CNN.</h2>
      <address>
        <time datetime="2019-11-18T18:48:00+00:00">18 Nov 2019, 18:48</time>
      </address>
      <p>Адвокат Палати представників повідомив федеральному суду у Вашингтоні, що законодавці вивчають, чи містять письмові свідчення Трампа брехню.</p>
      <p>Минулого тижня колишній заступник голови виборчої кампанії Трампа Рік Гейтс дав свідчення про те, що Трамп і його тодішній радник Роджер Стоун обговорювали майбутню публікацію сайтом WikiLeaks викрадених хакерами листів демократів. За його словами, Стоун намагався отримати компрометуючу демократів інформацію.</p>
      <p>Водночас Трамп в своїх свідченнях спецпрокурору Роберту Мюллеру написав, що не пам’ятає обговорення WikiLeaks зі Стоуном.</p>
      <p>Нагадаємо, що колишнього радника Трампа <a href="https://nv.ua/ukr/world/countries/sud-vinis-virok-rodzheru-stounu-50053834.html">Роджера Стоуна визнали винним</a> у наданні неправдивих свідчень у Конгресі. Зокрема, Стоун збрехав про контакти з представником Wikileaks.</p>
      <p>Спецпрокурор Роберт Мюллер під час майже дворічного розслідування <a href="https://nv.ua/ukr/world/countries/genprokuror-ssha-dokaziv-zmovi-trampa-z-rosiyeyu-nemaye-50017335.html">не знайшов доказів</a> змови між виборчим штабом президента США Дональда Трампа і росіянами під час виборів президента 2016 року.</p>
      <p>Розслідування Мюллера встановило, що Москва втрутилася в президентські вибори за допомогою хакерських атак і поширення дезінформації, щоб підтримати кандидатуру Трампа. У межах цієї лінії були засуджені кілька колишніх учасників виборчої кампанії Трампа.</p>
    </article>
  </body>
</html>