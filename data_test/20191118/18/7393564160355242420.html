<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2577057/lvivski-hirurgi-zbirautsa-zrobiti-z-odnoricnoi-interseks-ludini-divcinku"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-18T18:54:00+00:00"/>
    <meta property="og:title" content="Львівські хірурги збираються зробити з однорічної інтерсекс-людини дівчинку"/>
    <meta property="og:description" content="Хірурги львівського ОХМАТДИТу сформують стать однорічній дитині-гермафродиту. Це буде дівчинка."/>
  </head>
  <body>
    <article>
      <h1>Львівські хірурги збираються зробити з однорічної інтерсекс-людини дівчинку</h1>
      <address><time datetime="2019-11-18T18:54:00+00:00">18 Nov 2019, 18:54</time> by <a rel="author">Юлія Лавришин</a></address>
      <p>
        <i>Операційна бригада хірургів-урологів Львівської обласної дитячої лікарні ОХМАТДИТ готується прооперувати однорічну дитину, що народилася і з чоловічими, і з жіночими статевими залозами і є «справжнім гермафродитом», тобто в її організмі є і чоловічі, і жіночі статеві залози. Це буде уже третя інтерсексуальна дитина, яку проооперувала команда львівського ОХМАТДИТу.</i>
      </p>
      <p>Про це повідомило видання <a href="https://zaxid.net/lvivski_hirurgi_gotuyutsya_sformuvati_stat_odnorichniy_ditini_n1493070?fbclid=IwAR0OZ__vpbFk0UdAh_HigmuOcmiQUhWJccSg4lpFu9sRQ4wyoB18Twm46O8">ZAXID.NET</a>, яке поспілкувалось із дитячим урологом Андрієм Поцюрком. За його словами, батьки звернулись  до медиків ОХМАТДИТу, коли дитині було 9 місяців.</p>
      <p>“Ні вони, ні лікарі, до яких вони зверталися, не знали, хто у них росте: хлопчик чи дівчинка. Адже зовнішні геніталії мали ознаки двостатевості: і хлопчика, і дівчинки, – каже дитячий уролог ОХМАТДИТу Андрій Поцюрко. – Ми побачили, що у дитини є матка, справа маткова труба веде до яєчника, а зліва – незрозуміла залоза. Її частинку ми скерували на дослідження у три різні лабораторії, і отримали результат – це яєчко. Отже, дитина – істинний гермафродит, вона має і жіночі, і чоловічі статеві залози”.</p>
      <p>Дитину оглядали багато спеціалістів, однак УЗД показало, що внутрішні жіночі органи у неї розвинені краще, тому вирішили зупинитись на жіночій статі. Цікаво, що і батьки сприймали дитину, як дівчинку, і навіть обрали для неї жіноче ім’я.</p>
      <p>Під час операції лапароскопічно видалять яєчко і зроблять пластику зовнішніх статевих органів. Вже після цього стан дитини контролюватимуть ендокринологи та дитячий гінеколог.</p>
      <p>Нагадаємо, раніше у Львові розгорівся скандал через можливу <a href="https://www.032.ua/news/2566091/cerez-skandal-iz-lvivskim-ohmatditom-irini-mikicak-zagrozue-zvilnenna">реорганізацію</a> ОХМАТДИТУ.</p>
    </article>
  </body>
</html>