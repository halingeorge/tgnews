<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/facial-recognition-makes-subtle-advance-britain"/>
    <meta property="og:site_name" content="euronews"/>
    <meta property="article:published_time" content="2019-11-18T18:02:38+00:00"/>
    <meta property="og:title" content="رشد خزنده نصب دوربین‌های تشخیص چهره در بریتانیا"/>
    <meta property="og:description" content="پلیس لندن نیز اعلام کرده که از اطلاعات ثبت شده توسط این دوربین‌ها فقط برای تعقیب مجرمان استفاده خواهد کرد، آن هم به شرطی که درصد شباهت اطلاعات ثبت شده با شواهد در اختیار پلیس بسیار بالا باشد."/>
  </head>
  <body>
    <article>
      <h1>رشد خزنده نصب دوربین‌های تشخیص چهره در بریتانیا</h1>
      <address><time datetime="2019-11-18T18:02:38+00:00">18 Nov 2019, 18:02</time> by <a rel="author">یورونیوز فارسی </a></address>
      <p>پلیس بریتانیا نصب دوربین‌های مداربسته دارای فناوری تشخیص چهره را با وجود مخالفت‌های گسترده عمومی، بسیار محتاطانه ادامه می‌دهد.</p>
      <p>به طوری که در فاصله سال‌های ۲۰۱۶ تا ۲۰۱۸ تنها دو دوربین از این نوع در منطقه «کینگز کراس» لندن نصب شد، منطقه‌ای پر رفت و آمد که یکی از قطب‌های حمل و نقل عمومی پایتخت بریتانیا محسوب می‌شود.</p>
      <p>روزنامه فایننشیال تایمز برای نخستین بار نصب غیرقانونی این دوربین‌ها را افشا کرد.</p>
      <p>شرکت پشتیبان این دوربین‌ها بلافاصله مدعی شد که نصب آنها تنها برای کمک به مبارزه پلیس با جرائم بوده و قراردادی تجاری برای توسعه همکاری بین آنها منعقد نشده است.</p>
      <p>تحقیقات در مورد میزان به کارگیری دوربین های دارای فناوری تشخیص چهره نشان داد که تعدادی دیگر از آنها نیز در مراکز خرید منچستر و موزه‌ای در شفیلد نصب شده است.</p>
      <p>خبرگزاری فرانسه مدعی شده که پلیس لندن نیز هماهنگی‌های خود را برای بهره‌برداری کارآمد از این دوربین‌های جدید انجام داده و برای کاهش تنش‌ها در این خصوص متقاعد شده که شهروندان برای امتناع از ثبت اطلاعات چهره آنها توسط دوربین‌ها آزاد باشند.</p>
      <p>پلیس لندن نیز اعلام کرده که از اطلاعات ثبت شده توسط این دوربین‌ها فقط برای تعقیب مجرمان استفاده خواهد کرد، آن هم به شرطی که درصد شباهت اطلاعات ثبت شده با شواهد در اختیار پلیس بسیار بالا باشد.</p>
      <p>«اِد بریج» نخستین قربانی این فناوری است، اطلاعات ثبت شده چهره او در جریان خرید کریسمس سال ۲۰۱۷ میلادی موجب گرفتار شدن او پس از مشارکت در خشونت‌های شهری سال ۲۰۱۸ شد.</p>
      <p>پرونده‌ای که شکل‌گیری آن با استفاده از اطلاعات شناسایی چهره موجب برانگیخته شدن اعتراض فعالان حقوق بشر شده است. آنها معتقدند که توسعه بهره‌گیری از این فناوری انسان ها را ناچار به خود سانسوری و تغییر رفتار طبیعی و آزادانه در جامعه می‌کند.</p>
      <p>با این وجود، پلیس بریتانیا به نتایج تحقیقات سال ۲۰۱۷ اندیشکده بورکینگز تکیه دارد که نشان می‌دهد، لندن به نصب ۴۲۰ هزار دوربین نظارتی نیاز دارد. در صورت نصب این میزان دوربین، لندن پس از پکن، پایتخت چین، بیشترین تعداد دوربین را در میان کلان‌شهرهای جهان خواهد داشت. در حال حاضر ۴۷۰ هزار دوربین نظارتی در شهر پکن فعال است.</p>
      <p>
        <b>بیشتر بخوانید: </b>
        <a href="https://farsi.euronews.com/2019/10/07/china-new-500mp-super-camera-can-identify-targets-among-tens-thousands-people">توانایی تشخیص چهره فرد در استادیوم ۱۰ هزار نفری با سوپر دوربین چینی</a>
      </p>
    </article>
  </body>
</html>