<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/doi-minori-i-o-mam-au-murit-dup-ce-n-blocul-n-care-locuiau-s-a-f-cut-deratizare-1317322"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-18T18:10:00+00:00"/>
    <meta property="og:title" content="Doi minori și o mamă au murit după ce în blocul în care locuiau s-a făcut deratizare"/>
    <meta property="og:description" content="Trei oameni, doi copii şi mama unuia din ei, au murit la Timişoara, iar alţi patru sunt în stare gravă. Totul după ce în blocul în care locuiau a avut loc o dezinsecţie, mai precis o deratizare."/>
  </head>
  <body>
    <article>
      <h1>Doi minori și o mamă au murit după ce în blocul în care locuiau s-a făcut deratizare</h1>
      <address><time datetime="2019-11-18T18:10:00+00:00">18 Nov 2019, 18:10</time> by <a rel="author">ZIUA NEWS</a></address>
      <p>
        <b>Trei oameni, doi copii şi mama unuia din ei, au murit la Timişoara, iar alţi patru sunt în stare gravă. Totul după ce în blocul în care locuiau a avut loc o dezinsecţie, mai precis o deratizare.</b>
      </p>
      <p>Cei doi copii care au decedat aveau 3 ani, respectiv 9 zile, iar femeia avea 29 de ani. Dezinsecția în bloc a fost făcută între 16 și 18 noiembrie. După această operațiune, familii din cinci apartamente au sunat la ambulanță pentru că s-au simțit rău. După ce au constatat că toate aceste persoane locuiau în același bloc, angajații spitalului au sesizat, luni dimineață, Direcția de Sănătate Publică. De asemenea, o anchetă a fost declanșată și de către Inspectoratul de Poliție Județean Timiș.</p>
      <p>DSP a prelevat probe de apă și a a chemat reprezentantul firmei de deratizare pentru a se stabili ce substanțe au fost folosite la deratizare. Doina Poenaru, medic primar UPU Timiș, a declarat la Digi24: „Femeia a ajuns la noi astăzi (luni - n.r.), în stop cardio-respirator. Femeia era mama copilului de 3 ani, care a murit în weekend. Și soțul femeii a ajuns la noi, dar el este în stare bună. Am sesizat DSP, pentru că este vorba de o situație neobișnuită. Cel mai probabil, astăzi vor ajunge la spital și ceilalți locatari, în urma sesizării pe care noi am făcut-o la autorități.</p>
      <p>Toți locatarii din bloc au fost evacuați, a declarat secretarul de stat Raed Arafat. Inspectoratul pentru Situații de Urgență Timiș a transmis că a fost informat de către UPU SMURD referitor la o situație apărută la o adresă din Timișoara, strada Miorița nr. 10. Într-o perioadă scurtă, începând de vineri 15.11.2019 au avut loc trei decese. doi copii (9 zile, 3 ani) și un adult (29 ani). Și încă doi copii internați la Spitalul de copii Louis Țurcanu.</p>
      <p>UPU SMURD a anunțat DSP și Politia. Din partea ISU Timiș s-a deplasat echipajul CBRN pentru cercetare. La ora 14:00 a fost convocat Comitetul Județean pentru Situații de Urgență și s-a stabilit evacuarea întregului bloc (parter plus patru etaje). De asemenea, 14 persoane au fost transportate la Unitatea de Primiri Urgențe pentru a li se recolta analize medicale, ca și măsură preventivă. La fața locului echipajul CBRN din cadrul ISU Timiș efectuează măsurători în toate apartamentele.</p>
    </article>
  </body>
</html>