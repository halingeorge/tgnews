<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622202/%D9%88%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D9%85%D9%82%D8%A7%D9%85%D8%A7%D8%AA-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%BE%D9%85%D9%BE%D8%A6%D9%88-%D8%A8%D9%87-%D9%81%DA%A9%D8%B1-%DA%AF%D8%B1%D8%B3%D9%86%DA%AF%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D8%A7%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T18:18:00+00:00"/>
    <meta property="og:title" content="واکنش ایران به اظهارات مقامات آمریکایی درباره اعتراضات: پمپئو به فکر گرسنگان آمریکایی باشد"/>
    <meta property="og:description" content="سخنگوی وزارت خارجه ضمن تقبیح و محکومیت اظهارات مداخله جویانه اخیر وزیر خارجه آمریکا، اظهار کرد : تنها چیزی که به آقای پمپئو نمی‌چسبد، اعلام حمایت از ملت ایران است."/>
  </head>
  <body>
    <article>
      <h1>واکنش ایران به اظهارات مقامات آمریکایی درباره اعتراضات: پمپئو به فکر گرسنگان آمریکایی باشد</h1>
      <address>
        <time datetime="2019-11-18T18:18:00+00:00">18 Nov 2019, 18:18</time>
      </address>
      <p>
        <i>سخنگوی وزارت خارجه ضمن تقبیح و محکومیت اظهارات مداخله جویانه اخیر وزیر خارجه آمریکا، اظهار کرد : تنها چیزی که به آقای پمپئو نمی‌چسبد، اعلام حمایت از ملت ایران است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیدعباس موسوی با اشاره به نیات شوم و بدخواهانه دولت ایالات متحده آمریکا بویژه وزیر خارجه این کشور نسبت به ملت ایران، افزود: اظهار همدردی با مردمی انجام می‌شود که تحت فشار تروریسم اقتصادی آمریکا قرار دارند و پیش از این نیز از زبان وزیر خارجه آمریکا به صراحت بیان شد که باید به مردم ایران گرسنگی داد تا تسلیم شوند.</p>
      <p>سخنگوی وزارت امور خارجه، تاکید کرد: ملت ایران، ملت بالغ و رشیدی است و از موانع مختلف عبور کرده و ناملایمات بسیاری را پشت سرگذاشته است و این ملت از این مرحله نیز عبور خواهد کرد و مسایل داخلی خودش را حل و فصل خواهد کرد.</p>
      <figure>
        <img src="https://aftabnews.ir/files/fa/news/1398/8/27/360891_165.jpg"/>
      </figure>
      <p>وی اظهارات اخیر وزیر امورخارجه آمریکا را مداخله در امور داخلی ایران دانست و گفت: جمهوری اسلامی ایران، دولت آمریکا را در جایگاهی نمی‌بیند که برای ملت و مردم ایران دلسوزی کنند، آن‌ها اگر خیلی نگران هستند، نگران ده‌ها میلیون گرسنه‌ای باشند که در جای جای ایالات متحده، بی خانمان و در فقر مطلق زندگی می‌کنند.</p>
      <p>
        <b>امنیت مرزها، محور گفتگوی فرمانده ارتش پاکستان در تهران</b>
      </p>
      <p>سخنگوی وزارت امور خارجه، در ادامه مصاحبه با خبرگزاری صداو سیما سفر فرمانده ارتش پاکستان به تهران را بی نظیر توصیف کرد و گفت: مسایل دوجانبه و امنیت مرزها محور گفتگوهای فرمانده ارتش پاکستان در تهران است.<br/>آقای سید عباس موسوی اظهارداشت: آقای قمر جاوید باجوا، فرمانده ارتش پاکستان در صدر هیاتی بلند پایه نظامی امنیتی امروز (دوشنبه) وارد ایران شد و قرار است وی با برخی از مقامات جمهوری اسلامی ایران دیدار و رایزنی کند.</p>
      <p>این دیپلمات کشورمان افزود: فرمانده ارتش پاکستان فردا (سه شنبه) با آقای ظریف وزیر امور خارجه دیدار و گفتگو خواهد کرد.</p>
      <p>سخنگوی وزارت امور خارجه، تصریح کرد: طیف وسیعی از مسایل دو جانبه و مسایل امنیتی دو کشور به ویژه در بخش مرزی و همکاری‌های منطقه‌ای در این دیدارها مورد بحث و تبادل نظر قرار خواهد گرفت.</p>
    </article>
  </body>
</html>