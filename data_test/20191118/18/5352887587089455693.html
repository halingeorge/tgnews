<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/irkluotojai-mgriskonis-ir-sritteris-treniruosis-su-jav-rinktine-1750775/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T18:02:00+00:00"/>
    <meta property="og:title" content="Irkluotojai M.Griškonis ir S.Ritteris treniruosis su JAV rinktine"/>
    <meta property="og:description" content="Reklama"/>
  </head>
  <body>
    <article>
      <h1>Irkluotojai M.Griškonis ir S.Ritteris treniruosis su JAV rinktine</h1>
      <address><time datetime="2019-11-18T18:02:00+00:00">18 Nov 2019, 18:02</time> by <a rel="author" href="https://www.ve.lt/autoriai/elta/" target="_blank">Dominykas Genevičius, ELTA</a></address>
      <p>Reklama</p>
      <p>
        <b>„Metai bėga greitai – sezonas po sezono! Atrodo, kad visai neseniai vyko Rio de Žaneiro olimpinės žaidynės, o pasižiūriu į kalendorių ir pamatau, kad kitos žaidynės – jau čia pat“, – šypsosi dvidešimtą sezoną pradėjęs olimpinių žaidynių prizininkas irkluotojas Mindaugas Griškonis.</b>
      </p>
      <p>Artėjančios, Tokijuje vyksiančios, olimpinės žaidynės bus ketvirtosios M. Griškonio karjeroje. Prieš trejus metus Rio de Žaneiro olimpinėse žaidynėse M. Griškonis kartu su Sauliumi Ritteriu irkluodami porinę dvivietę iškovojo sidabro medalius.</p>
      <p>„Per visus dvidešimt metų aš nė karto nepagalvojau apie karjeros pabaigą… Netgi apie pertrauką nesu pagalvojęs, – prisipažino 33-ejų M. Griškonis. – Kiekvienais metais startuoju varžybose – jauniai, jaunimas, suaugę – nė vieno sezono nesu praleidęs. Sunkiausia buvo, kuomet perėjau į suaugusiųjų amžių.</p>
      <p>Lietuvoje tuo metu buvau vienintelis, irkluojantis vienvietę valtį… Galbūt, buvau aukštesnio lygio už kitus sportininkus, bet laikui bėgant rinktinė išaugo“.</p>
      <p>Pasak M. Griškonio, būtent stiprėjanti šalies rinktinė buvo didžiausia paskata tobulėti. „Vidinė konkurencija padidėjo, atsirado stimulas, – teigė irkluotojas. – Dideliu impulsu tapo ir treneris iš Italijos Gianni Postiglione, mūsų rezultatai nuo 2013-ųjų metų nuolat kilo“.<br/><br/>M. Griškonis teigė puikiai suprantantis, kad karjeros pabaiga ateis anksčiau ar vėliau.<br/><br/>„Tai tėra laiko klausimas. Ir mano karjeros pabaiga ateis greičiau negu tų jaunų žmonių, todėl dabar noriu padaryti viską kuo geriau, nes žinau, kad mano laikas baigsis. Juk baigiasi žmogaus gyvenimas vieną dieną, taip ir karjera baigiasi, – kalbėjo sportininkas. – Noriu viską padaryti, ką galiu geriausiai iki laiko, kol viskas baigsis. Tai yra mano pagrindinis stimulas. Irkluoju ne dėl pinigų, medalių turiu…</p>
      <p>Nenoriu niekam nieko įrodinėti. Noriu įrodyti sau, kad galiu, noriu įrodyti, kad galiu šį sezoną būti geresnis negu praeitą. Didžiausias stimulas esu pats sau“.<br/><br/>Dalyvaudamas prestižinėse „Golden Cup“ varžybose M. Griškonis susibendravo su JAV rinktinės komanda ir sulaukė pasiūlymo žiemą atvykti į treniruočių stovyklą Oklande. „Nacionalinė JAV komanda priims į savo irklavimo centrą.</p>
      <p>Reklama</p>
      <p>Vyksime kartu su S. Ritteriu, – pranešė M. Griškonis. – Nuvažiuosime, pažiūrėsime. Tikiuosi, kad pasisemsime naujos patirties, galbūt, pamatysime naujų dalykų, apie kuriuos nežinojome. Labai smalsu“.<br/><br/>M. Griškonis ir S. Ritteris išvyks lapkričio pabaigoje ir kartu su JAV rinktine treniruosis tris savaites.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/lietus-danges-regatos-dalyviu-neisgasdino-1741286/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/danges-regatoje-aptars-irklavimo-sezona-1741123/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedos-irkluotoju-pergales-siauliuose-1720717/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/irkluotojas-augustas-navickas-nusitaike-i-antra-paralimpiada-1719268/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/irklavimu-uzsiemes-m-griskonis-ne-is-karto-sedo-i-valti-trenere-bijojo-kad-neapsiversciau-1710543/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedieciams---kelialapiai-i-vokietija-1709914/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/saulius-riteris-jusu-poilsis---jusu-pergalems-1669259/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedoje-viesejo-irkluotoju-draugas-is-sveicarijos-1668055/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>