<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/breaking-directorul-general-al-cfr-marfa-marinica-voicu-si-a-dat-demisia.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T18:42:52+00:00"/>
    <meta property="og:title" content="BREAKING Directorul general al CFR Marfă, Marinică Voicu, și-a dat demisia/ Comisia Europeană a decis că ajutorul de stat acordat CFR Marfă în 2013 a fost ilegal, iar Statul român trebuie să recupereze 400 de milioane de euro de la companie"/>
    <meta property="og:description" content="Directorul general al CFR Marfă, Marinică Voicu, a demisionat din motive personale, a anunţat luni seara compania, anunță Agerpres.ro. &quot;CFR Marfă anunţă"/>
  </head>
  <body>
    <article>
      <h1> BREAKING Directorul general al CFR Marfă, Marinică Voicu, și-a dat demisia/ Comisia Europeană a decis că ajutorul de stat acordat CFR Marfă în 2013 a fost ilegal, iar Statul român trebuie să recupereze 400 de milioane de euro de la companie </h1>
      <address><time datetime="2019-11-18T18:42:52+00:00">18 Nov 2019, 18:42</time> by <a rel="author">Redacția</a></address>
      <p>Directorul general al CFR Marfă, Marinică Voicu, a demisionat din motive personale, a anunţat luni seara compania, anunță <a href="https://www.agerpres.ro/economic-intern/2019/11/18/directorul-general-al-companiei-cfr-marfa-si-a-dat-demisia--405184">Agerpres.ro.</a></p>
      <p>„CFR Marfă anunţă că azi, 18 noiembrie 2019, din motive personale, directorul general al societăţii şi-a înaintat demisia din poziţia deţinută din data de 6 septembrie 2017. În perioada imediat următoare Consiliul de Administraţie al CFR Marfă va desemna un nou director interimar al societăţii, care va prelua atribuţiile funcţiei de director general”, se arată într-un comunicat al companiei.</p>
      <p>Activitatea curentă a societăţii nu va fi afectată de această decizie, dau asigurări reprezentanţii CFR Marfă.</p>
      <p>Potrivit unui comunicat al Ministerului Transporturilor, Infrastructurii şi Comunicaţiilor, luni, a avut loc o întâlnire a ministrului de resort, Lucian Bode, cu Eduardo Martinez, responsabilul pe dosarul CFR Marfă de la DG Competition din cadrul Comisiei Europene, Bogdan Chiriţoiu, preşedintele Consiliului Concurenţei, şi cu toţi factorii implicaţi în situaţia CFR Marfă.</p>
      <p>În cadrul întâlnirii s-a discutat despre ultimele evoluţii înregistrate la nivelul CFR Marfă, precum şi soluţiile ce pot fi aplicate în contextul discuţiilor de la nivelul Comisiei Europene.</p>
      <p>Comisia Europeană a decis că ajutorul de stat acordat companiei CFR Marfă în 2013 a fost ilegal, iar statul român va trebui să recupereze circa 400 de milioane de euro, a declarat, luni, Bogdan Chiriţoiu, preşedintele Consiliului Concurenţei, într-o conferinţă de profil.</p>
      <p>„În cazul CFR Marfă, investigaţia Comisiei Europene este la final. Ştim că decizia este scrisă şi va fi comunicată până la finele anului. Compania a primit un ajutor în vederea privatizării, în 2013, când s-au şters datoriile. Ea nu şi-a revenit nici acum, nici privatizată nu a fost, a continuat să facă pierderi, evident că situaţia nu este sustenabilă”, a spus Chiriţoiu.</p>
      <p>El a precizat că statul va avea la dispoziţie şase luni pentru a-şi recupera banii.</p>
      <p>„Întâi va veni decizia de la Comisia Europeană, care spune că trebuie recuperat ajutorul de stat pe care l-a primit compania, deci statul trebuie să-şi recupereze banii pe care i-a dat sau pe care nu i-a încasat de la CFR Marfă, apoi, după ce ne vine decizia, vom vedea ce variante putem aborda şi vom avea la dispoziţie cel puţin şase luni pentru a recupera acest ajutor”, a arătat oficialul Consiliului Concurenţei.</p>
    </article>
  </body>
</html>