<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/orban-viktor-nem-lehet-magyarorszagtol-penzt-elvenni-2039520/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T18:00:00+00:00"/>
    <meta property="og:title" content="Orbán Viktor: nem lehet Magyarországtól pénzt elvenni"/>
    <meta property="og:description" content="A kormányfő szólt arról is, hogy nincs olyan, hogy az iparűzési adót csak tömegközlekedésre lehet fordítani."/>
  </head>
  <body>
    <article>
      <h6 class="kicker">AZONNALI KÉRDÉSEK ÓRÁJA</h6>
      <h1>Orbán Viktor: nem lehet Magyarországtól pénzt elvenni</h1>
      <address>
        <time datetime="2019-11-18T18:00:00+00:00">18 Nov 2019, 18:00</time>
      </address>
      <h4>A kormányfő szólt arról is, hogy nincs olyan, hogy az iparűzési adót csak tömegközlekedésre lehet fordítani.</h4>
      <p>Az ellenzék trágárságot, rendbontást és agressziót hozott be az ülésterembe. Ha mindezt nem teheti meg egy magyar munkavállaló, akkor hogyan teheti meg egy parlamenti képviselő – többrek között erről is beszélt Orbán Viktor miniszterelnök az azonnali kérdések órájában hétfőn az Országgyűlésben. A kormányfő szólt arról is, hogy nincs olyan, hogy az iparűzési adót csak tömegközlekedésre lehet fordítani, hanem a törvényjavaslat szerint csak az első helyen kell arra költeni, ha megmarad, akkor értelemszerűen másra lehet fordítani – írja az <a href="https://www.origo.hu/itthon/20191118-orban-viktor-azonnali-kerdesek-oraja-1.html">Origo.</a></p>
      <p>A szocialisták elvettek egyhavi nyugdíjat, és Gyurcsány Ferenc embereit hozta vissza az ellenzék a választás után, és kezdésként megemelték a saját fizetéseiket az új önkormányzati vezetők – többek között erről beszélt Orbán Viktor miniszterelnök az azonnali kérdések órájában az Országgyűlésben hétfőn.</p>
      <h3>Orbán Viktor: trágárságot hozott az ellenzék a parlamentbe</h3>
      <p>Elsőként Jakab Péter kérdezte a kormányfőt. A Jobbik frakcióvezetője rengeteg kérdést tett fel, felszólalásának semmilyen központi üzenete nem volt. Orbán Viktor válaszában közölte, hogy a Jobbik 2018-ban 20, 2019-ben pedig 6 százalékot ért el. Önök visszaélnek az emberek türelmével, és ezt bizonyítják a választási eredményeik – tette hozzá. Orbán Viktor felidézte, hogy miket mondott a Jobbik korábban a baloldalról és Gyurcsányról, majd pedig összeálltak és közösséget vállalnak vele.</p>
      <p>Orbán Viktor miniszterelnök Jakab Péternek adott válaszában arról is beszélt, hogy 2010-ben 73 ezer forint volt a minimálbér, míg idén 149 ezer forint. A szakmunkás minimálbér pedig 195 ezer forintra nőtt.</p>
      <blockquote>Az ellenzék trágárságot, rendbontást és agressziót hozott be az ülésterembe. Ha mindezt nem teheti meg egy magyar munkavállaló, akkor hogyan teheti meg egy parlamenti képviselő</blockquote>
      <p>-tette hozzá. Orbán Viktor a Jobbiknak felidézte az MDF példáját, amely szintén összeállt a baloldallal, majd pedig megszűnt.</p>
      <h3>Nem kell semmilyen bírságot fizetni</h3>
      <p>Gréczy Zsolt, a DK képviselője az esetleges uniós bírságról kérdezte a miniszterelnököt. Orbán Viktor válaszában közölte, a helyzet úgy fest, hogy semmilyen büntetést sem kell fizetnie az országnak, és egyetlen forintot sem vesztett el.</p>
      <blockquote>„A korrekció egy külföldi szó, nem azt jelenti, hogy büntetés„.</blockquote>
      <p>Orbán Viktor szerint „technikai elszámolásról” van szó, nem lehet Magyarországtól pénzt elvenni, mindig arra költünk, amire kell. „Nem lehet minket megbüntetni, képtelenség, hogy minket megbüntessenek„ – fogalmazott a miniszterelnök. Emellett felemlegette a 4-es metrót, és az ahhoz kapcsolatos bírságot: „Esetleg fizessék be önök” – zárta Orbán mondanivalóját.</p>
      <h3>Orbán Viktor: Mi a környezetet védjük, nem a bürokratákat</h3>
      <p>Schmuck Erzsébet, az LMP képviselője arról kérdezte a kormányfőt, hogy miért nem állítják le a környezetkárosító projekteket, és lesz-e változás a kormány környezetpolitikájában? Orbán Viktor válaszában közölte, mi nem a bürokratákat, hanem a környezetet védjük.</p>
      <blockquote>Nem állásokat kell teremteni</blockquote>
      <p>-tette hozzá. A Normafánál épülő parkoló kapcsán pedig annyit mondott a kormányfő, volt népszavazás, hosszú kampány, az emberek döntöttek. Az LMP képviselője viszonválaszában elmondta, hogy nincsen környezetvédelmi intézményrendszer Magyarországon. Orbán Viktor viszonválaszában elmondta, nem elegendőek a szép szavak. „Vártam, hogy a főváros a klímavészhelyzet elfogadását követően konkrét intézkedésekkel áll elő, kár, hogy ez eddig nem történt meg.” – tette hozzá.</p>
      <h3>A tömegközlekedés biztosítása a legfontosabb</h3>
      <p>Szabó Tímea, a Párbeszéd politikusa arról kérdezte a kormányfőt, hogyan viszonyul az ellenzéki vezetésű településekhez a kabinet. Orbán Viktor válaszában közölte, hogy</p>
      <blockquote>az ellenzék a megszerzett pozíciók ellenére továbbra is elnyomásról beszél. A győzelem és a vereség sohasem végleges és végzetes –<br/>tette hozzá.</blockquote>
      <p>Nincs olyan, hogy az iparűzési adót csak tömegközlekedésre lehet fordítani, hanem a törvényjavaslat szerint csak az első helyen kell arra költeni, ha megmarad, akkor értelemszerűen másra lehet fordítani.</p>
      <p>Szabó válaszában továbbra is azt kérdezte, hogy mi szükség volt erre. A kormányfő a válaszában közölte, a jogszabály szövegei mögött van indoklás.</p>
      <blockquote>Orbán Viktor szerint a tömegközlekedés biztosítása a legfontosabb feladat, és ebben egyet is ért a főpolgármesterrel.</blockquote>
      <p>Ezért is tették ezt az indítványt.</p>
      <h3>A Jobbik szövetségesei építettek 40 centis kilátót</h3>
      <p>A jobbikos Z. Kárpát Dániel – Gréczy Zsolthoz hasonlóan – az esetleges európai uniós büntetések kapcsán kérdezte a kormányfőt. Orbán Viktor szerint a kormány nem tesz különbséget magyar és uniós pénz között: „ami nekünk jár, azt az utolsó fillérig meg fogjuk kapni, következésképp semmilyen büntetést nem kell fizetnünk„ – mondta.</p>
      <p>Az ellenzéki képviselő válaszában az esetleges büntetésről azt mondta, ez az uniós pénzekből készített kutyafitneszek és negyven centis kilátók miatt van. Orbán azzal reagált, hogy</p>
      <blockquote>a kutyafitnesz és a negyven centis kilátó szerinte is problémás, de ez a Jobbik szövetségeseinek működésmódjához tartozik.</blockquote>
      <p>Arra szólította fel a Jobbikot, hogy arról érdeklődjön, amikor</p>
      <blockquote>újdonsült szövetségesük felesége vezette a fejlesztési hivatalt, mennyi tényleges büntetést kellett kifizetni.</blockquote>
      <h3>”Ne alkalmazzanak kettős mércét„</h3>
      <p>Gurmai Zita, az MSZP képviselője „Türk iroda Budapesten?” címmel tette fel kérdését. Orbán Viktor szerint igenis</p>
      <blockquote>mindenkinek be kell tartania a magyarországi jogszabályokat,</blockquote>
      <p>szerinte semmilyen különleges elbánásról nincs szó, bevett gyakorlat, hogy egy nemzetközi szervezet budapesti működését részben a magyar állam finanszírozza. Gurmai visszakérdezett: mit kap Magyarország a Türk Tanács országaitól?</p>
      <p>Orbán Viktor viszonválaszában közölte,</p>
      <blockquote>ha Magyarországon van egy türk iroda, az zavarja az ellenzéket, de ha Nyugat-Európában hegyekben állnak a mecsetek, az nem.</blockquote>
      <p>Ehhez kapcsolódóan Orbán kifejtette, szerinte „kipcsak-ügyben„ az ellenzéki politikusok hetekig gúnyolódtak a Nagykunság és Kiskunkság lakóin, arra kérte őket, „adják meg nekik a tiszteletet”. Mi történt volna, ha ezt bárki zsidó honfitársaink kapcsán tette volna? Kérem, ne alkalmazzanak kettős mércét – mondta Orbán Viktor.</p>
    </article>
  </body>
</html>