<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kultura/oscar-wilde-hoz-kotodo-ellopott-aranygyuru-kerult-elo-ket-evtized-utan-1875501/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T18:30:00+00:00"/>
    <meta property="og:title" content="Oscar Wilde-hoz kötődő ellopott aranygyűrű került elő két évtized után"/>
    <meta property="og:description" content="Húsz év után került elő egy Oscar Wilde-hoz kötődő ellopott aranygyűrű."/>
  </head>
  <body>
    <article>
      <h1>Oscar Wilde-hoz kötődő ellopott aranygyűrű került elő két évtized után</h1>
      <address><time datetime="2019-11-18T18:30:00+00:00">18 Nov 2019, 18:30</time> by <a rel="author">MTI</a></address>
      <p>Csaknem 20 év után sikerült a nyomára bukkanni egy ellopott gyűrűnek, amelyet annak idején Oscar Wilde és egy diáktársa ajándékozott egy közös barátjuknak.</p>
      <p>Wilde és Reginald Harding 1876-ban adta a 18 karátos aranygyűrűt barátjuknak, William Wardnak, amikor Wilde az Oxfordi Egyetemhez tartozó Magdalen College hallgatója volt. Az ékszeren görögül olvasható a felirat, miszerint „Szeretetből adott ajándék valakinek, aki szeretetre vágyik”, a belsejében pedig az ajándékozók és az ajándékozott monogramjai láthatóak, vagyis „OF OF WW és RRH-tól WWW-nek”.</p>
      <p>A csatosöv-alakú barátsággyűrűt 2002-ben lopták el a Magdalen College-ból, amikor az intézmény egy volt takarítója, Eamonn Andrews betört az épületbe, majd tetemes mennyiségű whisky elfogyasztása után a gyűrűvel és két másik tárggyal távozott.</p>
      <aside>Az ékszer árát akkoriban több mint 40 ezer euróra (13,4 millió forint) becsülték.</aside>
      <p>Az intézmény jutalmat is ígért a becsületes megtalálónak, ám miután elkapták a tolvajt, az elmondta a bíróságon, hogy egy ócskásnak adta el a gyűrűt.</p>
      <figure>
        <img src="https://www.vg.hu/wp-content/uploads/2019/11/OscarWildegyuru.jpg"/>
        <figcaption>Fotó: AFP via Getty Images</figcaption>
      </figure>
      <p>„2015-ben aztán egy orosz feliratú viktoriánus kori gyűrűről kezdtek el pletykálni a műtárgyak feketepiacán” – idézte fel a „műkincsek Indiana Jonesaként” emlegetett Arthur Brand, a gyűrű megtalálója.</p>
      <p>„Tudtam, hogy Oscar Wilde gyűrűjét ellopták az oxfordi Magdalen College-ból és hogy görög felirat van rajta. Csakis ugyanarról a gyűrűről lehetett szó” – tette hozzá a holland műkincsnyomozó, aki korábban egy franciaországi jachtról ellopott Picasso-festmény, valamint „Hitler lovainak” – bronzból készült életnagyságú lószobrok, amelyek egykor a náci diktátor berlini hivatala előtt álltak, majd a nyolcvanas évek végén eltűntek egy kelet-németországi szovjet laktanya területéről – megtalálásával szerzett hírnevet magának.</p>
      <p>Brand egy londoni műtárgykereskedővel, William Veressel együtt kezdte felgöngyölíteni a szálakat, amelyek végül George Crumphoz, Brand szavaival élve „a híres kaszinótulajdonosként tevékenykedő néhai nagybátyja révén a londoni alvilágot igen jól ismerő tisztességes úriemberhez” vezettek. Crump segítségével Brandnek és Veresnek végül sikerült felkutatnia és megszereznie a gyűrűt.</p>
      <p>Az ékszer megkerülését egy kis csavar is színesítette, ugyanis „nagyon nagy a valószínűsége”, hogy a gyűrű felbukkanása összefüggésben van azzal a 2015-ös, regénybe illő londoni ékszerlopással, amikor néhány idősebb bűnöző betört a Hatton Garden értékmegőrző épületébe.</p>
      <blockquote>A gyűrű felbukkanásával kapcsolatos pletykák a betörést követő hetekben kezdődtek„ – . Majd hozzátette: ”és a gyűrűt a Hatton Garden értékmegőrző épülete előtt adták át nekem, amire az angol humor megnyilvánulásaként tekintettem.</blockquote>
      <p>– mondta Brand. Az ékszer december 4-én, egy „kis ceremónia” keretében kerül hivatalosan vissza a Magdalen College-hoz.</p>
    </article>
  </body>
</html>