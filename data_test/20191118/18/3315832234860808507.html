<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/228c1b565eeec8bd/a-spulberat-cu-masina-12-autoturisme-de-lux-pentru-ca-nu-si-a-primit-salariul-la-timp.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T18:27:00+00:00"/>
    <meta property="og:title" content="A spulberat cu mașina 12 autoturisme de lux pentru că nu și-a primit salariul la timp"/>
    <meta property="og:description" content="Un român de 36 de ani a spulberat cu autoturismul său 12 mașini de lux, în valoare de 500.000 de lire sterline, parcate în curtea unui dealer auto din Marea Britanie. În rezultat, bărbatul a ajuns la închisoare."/>
  </head>
  <body>
    <article>
      <h1>A spulberat cu mașina 12 autoturisme de lux pentru că nu și-a primit salariul la timp</h1>
      <address><time datetime="2019-11-18T18:27:00+00:00">18 Nov 2019, 18:27</time> by <a rel="author">Jurnal.md</a></address>
      <p>
        <b>Un român de 36 de ani a spulberat cu autoturismul său 12 mașini de lux, în valoare de 500.000 de lire sterline, parcate în curtea unui dealer auto din Marea Britanie. În rezultat, bărbatul a ajuns la închisoare.</b>
      </p>
      <p>Înainte de a se urca la volan, Vasile Turcan s-a îmbătat cu apă de gură pe bază de alcool, potrivit anchetei. Românul a comis fapta din răzbunare, considerând că firma îi datorează bani.</p>
      <p>Românul își va petrece următoarele 12 luni în închisoare, după gestul nesăbuit comis la finele lunii iulie. Atunci, el s-a dus să scoată bani de la bancomat, dar a constatat că nu primise salariul. Considerând că acest lucru s-a întâmplat din cauza datoriei pe care o avea un dealer auto către firma la care lucra, Vasile a decis să se răzbune.</p>
      <p>Astfel, după ce și-a făcut curaj cu câteva sticle de apă de gură cu concentrație de alcool de 27%, Vasile s-a urcat la volanul mașinii sale, pe care și-o cumpărase cu două săptămâni înainte cu doar 200 de lire sterline, și s-a dus spre dealerul auto din Warwickshire. A intrat cu mașina în curte și a lovit toate cele 12 mașini parcate afară, în valoare de peste 500.000 de lire, provocându-le avarii evaluate la aproximativ 50.000 de lire.</p>
      <p>În fața instanței, bărbatul și-a recunoscut faptele și a spus că a decis să se răzbune pentru că nu-și primise salariul, potrivit <a href="https://www.dailymail.co.uk/news/article-7684907/Romanian-lout-36-jailed-got-drunk-mouthwash-smashed-12-luxury-cars-worth-500-000.html">Daily Mail.</a></p>
      <figure>
        <img src="http://static.cdn.jurnaltv.md/superdesk/20191118151152/c8baf5274f98ca8e1b739533c5533295ed9c6c1a8e4262e780703769823b4b04.jpg"/>
        <figcaption>Vasile Turcan</figcaption>
      </figure>
    </article>
  </body>
</html>