<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/plus/epikairotita/article/73776/sta-400-ekatommyria-to-koinoniko-merisma-se-poioys-tha-dothei"/>
    <meta property="og:site_name" content="ΦΩΣ"/>
    <meta property="article:published_time" content="2019-11-18T18:39:22+00:00"/>
    <meta property="og:title" content="Στα 400 εκατομμύρια το κοινωνικό μέρισμα - Σε ποιους θα δοθεί"/>
    <meta property="og:description" content="Μετά την κατάθεση του προϋπολογισμού στη Βουλή την προσεχή Πέμπτη αναμένεται να ληφθούν οι οριστικές αποφάσεις για το φετινό έκτακτο κοινωνικό μέρισμα."/>
  </head>
  <body>
    <article>
      <h1>Στα 400 εκατομμύρια το κοινωνικό μέρισμα - Σε ποιους θα δοθεί</h1>
      <h2>Μετά την κατάθεση του προϋπολογισμού στη Βουλή την προσεχή Πέμπτη αναμένεται να ληφθούν οι οριστικές αποφάσεις για το φετινό έκτακτο κοινωνικό μέρισμα.</h2>
      <address><time datetime="2019-11-18T18:39:22+00:00">18 Nov 2019, 18:39</time> by <a rel="author">ΦΩΣ TEAM</a></address>
      <p>Ο προϋπολογισμός παρουσίασε το δεκάμηνο Ι<b>ανουάριος-Οκτώβριος 2019</b> πρωτογενές πλεόνασμα <b>5,755 δισ. ευρώ</b> σημειώνοντας σημαντική υπέρβαση από τον στόχο των <b>2,314 δισ. ευρώ</b> για το ίδιο διάστημα, όπως προκύπτει από τα στοιχεία του <b>Γενικού</b> <b>Λογιστηρίου</b> του <b>Κράτους</b> που δόθηκαν σήμερα στη δημοσιότητα και επιβεβαιώνουν θετική εξέλιξη των δημοσιονομικών μεγεθών.</p>
      <p>Σύμφωνα με πληροφορίες της ΕΡΤ, το Γενικό Λογιστήριο του Κράτους αναμένεται να οριστικοποιήσει την εικόνα του για την πορεία εκτέλεσης του προϋπολογισμού, και αμέσως μετά -τα επόμενα 24ωρα- να καταλήξει στην τελική εισήγηση προς τον πρωθυπουργό για τον διαθέσιμο δημοσιονομικό χώρο ο οποίος θα χρησιμοποιηθεί ως γνωστόν, ως κοινωνικό μέρισμα. <b>Μέχρι το τέλος του μήνα αναμένεται να «κλειδώσει» το ύψος του ποσού αλλά και το ποιοι θα το πάρουν.</b></p>
      <p>Την Πέμπτη, αναμένεται να κατατεθεί στη Βουλή ο προϋπολογισμός του <b>2020</b> στον οποίο η πρόβλεψη για τον δημοσιονομικό χώρο του 2019 θα είναι συγκρατημένη, αν και ελαφρώς υψηλότερη (λόγω αποθεματικού) από την αντίστοιχη του προσχεδίου του προϋπολογισμού που ήταν <b>346 εκατ. ευρώ</b>. Μεταξύ άλλων, μέρος του δημοσιονομικού χώρου αναμένεται να διατεθεί για την εξόφληση οφειλών του κράτους προς τη <b>ΔΕΗ</b> για τις <b>Υπηρεσίες Κοινωνικής Ωφέλειας (ΥΚΩ</b>), ενώ θα προβλέπονται και επιστροφές φόρων προς τις επιχειρήσεις από τη μείωση της προκαταβολής φόρου κατά 5% που έχει ανακοινωθεί.</p>
      <p>Κύκλοι του υπουργείου Οικονομικών ανέφεραν νωρίτερα ότι με βάση τα οριστικά στοιχεία για την εξέλιξη των μεγεθών του προϋπολογισμού τον Οκτώβριο, ο υπουργός Οικονομικών <b>Χρήστος</b> <b>Σταϊκούρας</b> και ο υφυπουργός <b>Θεόδωρος</b> <b>Σκυλακάκης</b> θα ενημερώσουν τον πρωθυπουργό προκειμένου να λάβει τις οριστικές αποφάσεις για τη διανομή του κοινωνικού μερίσματος από τον δημοσιονομικό χώρο που θα προκύψει. Η καταβολή του κοινωνικού μερίσματος θα γίνει εντός του Δεκεμβρίου και αναμένεται να κυμανθεί από τα 300 έως τα 500 εκατομμύρια ευρώ, ωστόσο αρμόδιες πηγές «φωτογραφίζουν» ένα χώρο κοντά στα <b>400 εκατ. ευρώ.</b></p>
      <p>Αναφορικά με το ποιοι θα πάρουν μέρισμα, προβάδισμα φαίνεται να έχουν οι δικαιούχοι του <b>Κοινωνικού Εισοδήματος Αλληλεγγύης</b>, οι συνταξιούχοι που έπαιρναν το <b>ΕΚΑΣ</b> αλλά και οι άνεργοι, ειδικά οι μακροχρόνια άνεργοι.</p>
      <p>Παρουσιάζοντας τα στοιχεία εκτέλεσης του προϋπολογισμού, ο υφυπουργός Δημοσιονομικής Πολιτικής Θεόδωρος Σκυλακάκης ανέφερε ότι «τα έσοδα του Οκτωβρίου ήταν υψηλότερα του μηνιαίου στόχου κατά <b>71 εκατ. ευρώ</b>, ποσό που ανταποκρίνεται στις προβλέψεις για το πρωτογενές πλεόνασμα που έχουν αποτυπωθεί στο προσχέδιο του προϋπολογισμού». Σύμφωνα με τον κ. Σκυκαλάκη τα φορολογικά έσοδα κυμάνθηκαν λίγο υψηλότερα, αλλά η πρόσθετη αύξηση αντιστοιχήθηκε από υστέρηση εσόδων στο <b>ΠΔΕ</b>. Οι δαπάνες του προϋπολογισμού κινούνται επίσης χαμηλότερα στο 10μηνο, ως επί το πλείστον -φαινόμενο που παρουσιάζεται από την αρχή του έτους- λόγω του Προγράμματος Δημοσίων Επενδύσεων.</p>
      <p>Στο 10μηνο τα καθαρά έσοδα του κρατικού προϋπολογισμού παρουσίασαν υπέρβαση <b>1,666 δισ. ευρώ</b>, οι επιστροφές εσόδων <b>358 εκατ. ευρώ</b>, οι δαπάνες παρουσιάζουν υστέρηση <b>2,152 δισ. ευρώ</b> (υστέρηση 366 εκατ. από τις μειωμένες δαπάνες τόκων και 811 εκατ. ευρώ από την υποεκτέλεση του ΠΔΕ), ενώ τα έσοδα του Προγράμματος Δημοσίων Επενδύσεων καταγράφουν υστέρηση <b>856 εκατ. ευρώ.</b></p>
      <p>
        <i>topontiki.gr</i>
      </p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/plus/epikairotita/article/71869/koinoniko-merisma-ti-prepei-na-kanoyn-osoi-epithymoyn-na-to-paroyn-ta-xristoygenna"/>
        <a href="https://www.fosonline.gr/plus/epikairotita/article/71787/epidoma-paidioy-2019-pliromi-tis-pemptis-diminiaias-dosis"/>
        <a href="https://www.fosonline.gr/plus/epikairotita/article/70210/poioi-tha-lavoyn-fetos-to-koinoniko-merisma"/>
        <a href="https://www.fosonline.gr/plus/epikairotita/article/66443/anadromika-se-syntaxioyxoys-pote-plironontai-oi-syntaxeis-oktovrioy-2019"/>
        <a href="https://www.fosonline.gr/plus/epikairotita/article/66017/koinoniko-merisma-pote-tha-dothei-ti-ginetai-me-to-epidoma-thermansis"/>
        <a href="https://www.fosonline.gr/plus/epikairotita/article/62171/nea-paratasi-gia-to-koinoniko-timologio"/>
      </related>
    </article>
  </body>
</html>