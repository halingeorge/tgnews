<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/palinger-tehetseges-es-jol-motivalt-a-csapat-2039523/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T18:00:00+00:00"/>
    <meta property="og:title" content="Pálinger: tehetséges és jól motivált a csapat"/>
    <meta property="og:description" content="A legjobb hét közé kerülés a Magyar Kézilabda Szövetség (MKSZ) elvárása a női válogatottal szemben a jövő szombaton kezdődő, Japánban sorra kerülő olimpiai kvalifikációs világbajnokságon."/>
  </head>
  <body>
    <article>
      <h6 class="kicker">NŐI KÉZILABDA-VB</h6>
      <h1>Pálinger: tehetséges és jól motivált a csapat</h1>
      <address>
        <time datetime="2019-11-18T18:00:00+00:00">18 Nov 2019, 18:00</time>
      </address>
      <h4>A legjobb hét közé kerülés a Magyar Kézilabda Szövetség (MKSZ) elvárása a női válogatottal szemben a jövő szombaton kezdődő, Japánban sorra kerülő olimpiai kvalifikációs világbajnokságon.</h4>
      <p>Az MKSZ hétfői sajtótájékoztatóján Pálinger Katalin szakmai alelnök úgy fogalmazott: fiatal, tehetséges és jól motivált a csapat, amely képes elérni a kitűzött célokat. Hozzátette, a magyar együttesnek lesz a legalacsonyabb átlagéletkora a mezőnyben a némettel holtversenyben.</p>
      <blockquote>„Válogatottunk a következő olimpiai ciklusra lesz igazán érett, akkor várhatunk el kiemelkedő eredményeket. Most a legjobb hét közé kerülés a cél, vagyis az, hogy versenyben maradjunk az olimpiai kvalifikációs sorozatban”</blockquote>
      <p>– közölte Pálinger. Hozzátette, ehhez bizonyos esetekben a nyolcadik, kilencedik helyezés is elegendő lehet.</p>
      <p>Az eseményen elhangzott, hogy az MKSZ már benyújtotta pályázatát a márciusi olimpiai selejtezőtorna megrendezésére.</p>
      <p>A korábbi világklasszis kapus úgy fogalmazott, örömteli, hogy az elmúlt évektől eltérően ezúttal elkerülték a sérülések a játékosokat, és újabb gyermekvállalás sem szólt közbe a keret kijelölésénél.</p>
      <p>„A tesztek eredményei azt mutatják, hogy gyorsabb, erősebb lett a csapat az elmúlt évek munkájának köszönhetően.</p>
      <blockquote>Még nem tartozunk a világ legjobb három válogatottja közé, de nagyon közel vagyunk hozzájuk, és ez biztató a jövőre nézve”</blockquote>
      <p>– hangsúlyozta.</p>
      <p>Pálinger kiemelte, hogy a szövetség és a klubok együttműködése sokat javult, az egyesületek hozzáállása a korábbiaknál pozitívabb a válogatottal kapcsolatban.</p>
      <p>Kim Rasmussen szövetségi kapitány közölte: amikor 2016 nyarán átvette a válogatott irányítását, senki nem mondta volna meg, hogy ezzel a 18 játékossal vívják meg ezt a rendkívül fontos világbajnokságot. Hangsúlyozta, hogy nagyon szereti ezt a csapatot, és nagyon örül, hogy kapitányi tevékenysége során először Tomori Zsuzsannára is számíthat egy nagy tornán. A Siófok KC átlövőjének pályafutását a közelmúltban számos sérülés nehezítette.</p>
      <blockquote>„Ezért dolgoztunk évek óta, végre itt a világbajnokság, amelyen életben tarthatjuk kijutási esélyeinket az olimpiára.</blockquote>
      <p>A célunk nem is lehet más, mint Kumamotón keresztül eljutni Tokióba. A lehetőség adott, izgatottan várjuk a kezdést” – nyilatkozta a dán szakvezető.</p>
      <p>Hozzátette, egy nagy tornán a szerencse is döntő tényező lehet, és reményei szerint szerencsés csillagzat alatt fognak játszani a vb során. Kiemelte, ez az első alkalom, amikor kizárólag szakmai alapon tudta meghozni döntését a kerethirdetés előtt, hiszen most egyetlen telefonhívást sem kapott arról, hogy valaki megsérült, vagy gyermeket vár.</p>
      <blockquote>„Mindenki magától értetődőnek gondolja, hogy a középdöntőbe jutunk, de a realitások talaján kell maradnunk.</blockquote>
      <p>A csoportellenfeleink erősek, igaz, mi is azok vagyunk.</p>
      <blockquote>Az elvárások magasak, idén még nem kaptunk ki, de még nem találkoztunk a világ élvonalához tartozó csapattal”</blockquote>
      <p>– magyarázta Rasmussen.</p>
      <p>Az edző kijelentette, a válogatott elég erős akár ahhoz is, hogy elődöntőbe jusson, de az előző Európa-bajnokság is megmutatta, hogy apróságokon múlik egy-egy találkozó.</p>
      <p>Nagy szerencsének nevezte a kapitány, hogy a világbajnokságot megelőzően Szöulban készülhetnek a Koreai Köztársaság, Oroszország és Szerbia ellen. Tervei szerint mindez nagyszerű lehetőség, hogy sokféle variációt, pároskapcsolatot kipróbáljon, és számos hiba megmutatkozhat, illetve válaszokat kaphat a most még meglévő kérdésekre.</p>
      <blockquote>„Továbbra sincs olyan klasszis játékosunk, aki egymagában képes mérkőzéseket nyerni, de klasszis válogatottunk van.</blockquote>
      <p>Rendkívül gyors a csapat, és évek óta az egyik legfőbb célom, hogy egy gyengébb napon is képesek legyünk legyőzni ellenfeleinket” – mondta az edző.</p>
      <p>Hozzáfűzte, azt szeretnék elérni, hogy riválisaik tartsanak attól a gyors tempótól és nyomásgyakorlástól, amire képesek, illetve nem engednének könnyű gólokat nekik.</p>
      <p>Horváth Gabriella, az MKSZ főtitkára közölte, rengeteg probléma és kihívás elé állította őket a távol-keleti világbajnokság, de próbáltak szorosan együttműködni a többi résztvevő válogatott szövetségével, a nemzetközi szövetséggel és a japán szervezőkkel.</p>
      <p>A magyar együttes három csoportmeccset is játszik a Kumamotótól több mint ötven kilométerre lévő Jacusiróban. A főtitkár elmondta, jelezték, hogy lenne szakmailag kedvezőbb megoldás is ennél, de nem tudtak változást elérni.</p>
      <p>Forrás: MTI</p>
    </article>
  </body>
</html>