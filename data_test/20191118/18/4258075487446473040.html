<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/we-cannot-keep-relying-on-virat-and-ab-de-villiers-to-win-us-games-said-moeen-ali-dgtl-1.1072312"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-18T18:49:49+00:00"/>
    <meta property="og:title" content="কোহালি-এবি নির্ভরতা থেকে বেরিয়ে আসতে হবে আমাদের, বলছেন মইন"/>
    <meta property="og:description" content="এখনও পর্যন্ত একবারও আইপিএল জিততে পারেনি রয়্যাল চ্যালেঞ্জার্স ব্যাঙ্গালোর।"/>
  </head>
  <body>
    <article>
      <h1>কোহালি-এবি নির্ভরতা থেকে বেরিয়ে আসতে হবে আমাদের, বলছেন মইন</h1>
      <address><time datetime="2019-11-18T18:49:49+00:00">18 Nov 2019, 18:49</time> by <a rel="author">সংবাদ সংস্থা</a></address>
      <p>প্রতিবারই <a href="https://www.anandabazar.com/topic/ipl-2020">ইন্ডিয়ান প্রিমিয়ার লিগ</a> (আইপিএল)-এ প্রতিশ্রুতি জাগিয়ে শুরু করে রয়্যাল চ্যালেঞ্জার্স ব্যাঙ্গালোর। কিন্তু, টুর্নামেন্ট যত গড়ায়, বিরাট কোহালির দলের উপরে মোহভঙ্গ হয় ক্রিকেটভক্তদের। প্রতিবারই ব্যর্থতা সঙ্গী হয় আরসিবি-র।</p>
      <p>এ বার কী হবে? সাফল্য পেতে হলে বিরাট কোহালি ও এবি ডিভিলিয়ার্সের উপরে নির্ভরতা দূর করতে হবে। দলের সিনিয়র সদস্য মইন আলি এমনটাই মনে করেন।</p>
      <p>এখনও পর্যন্ত একবারও আইপিএল জিততে পারেনি রয়্যাল চ্যালেঞ্জার্স ব্যাঙ্গালোর। মইনের মতে, টুর্নামেন্ট জিততে হলে কোহালি-এবিডির উপরে নির্ভরশীল হলে চলবে না। অতিরিক্ত নির্ভরতা থেকে বেরিয়ে আসতে হবে। মইন আলি বলেন, ‘‘বিরাট ও ডি ভিলিয়ার্স সব ম্যাচ আমাদের জিতিয়ে দেবে, এমনটা ভাবাও ঠিক নয়। বাকিদেরও ভাল খেলতে হবে। দল হিসেবে সবাই পারফর্ম করতে পারলে তবেই তো জেতা সম্ভব।’’ </p>
      <p>
        <b>আরও পড়ুন:</b>
        <a href="https://www.anandabazar.com/sport/bangladesh-s-one-test-wonder-mahmudul-hasan-to-witness-pink-ball-test-match-at-eden-gardens-dgtl-1.1072258">ধর্ম বদলেছেন, ঢাকার সেই ঐতিহাসিক স্কোয়াডের অভিমানী ক্রিকেটার থাকছেন ইডেনে</a>
      </p>
      <p>এর মধ্যেই আরসিবি ছেড়ে দিয়েছে সাউদি, হেটমেয়ার, স্টোয়নিস, স্টেনের মতো ক্রিকেটারদের। রেখে দেওয়া হয়েছে ইংল্যান্ডের ক্রিকেটার মইনকে। তিনি বলছেন, ‘‘টুর্নামেন্টের শুরুটা খুব ভাল হওয়া দরকার। আমরা প্রতিবারই খুব মন্থর গতিতে শুরু করি। ঘরের মাঠে আমাদের সাহসী ক্রিকেট খেলতে হবে। বেঙ্গালুরুর উইকেট খুবই ভাল। তবে বাউন্ডারি খুবই ছোট। বোলারদের পক্ষে কাজটা খুবই কঠিন।’’</p>
      <p>রয়্যাল চ্যালেঞ্জার্স ব্যাঙ্গালোর কি কোহালি-এবিডি নির্ভরতা থেকে বেরিয়ে আসতে পারবে ২০২০ সালের আইপিএল-এ? আরসিবি একটা টিম হয়ে উঠুক, সমর্থকরাও তো সেটাই দেখতে চান। </p>
      <p>আরও পড়ুন: <a href="https://www.anandabazar.com/sport/gautam-gambhir-revealed-how-ms-dhoni-s-advice-made-him-conscious-during-2011-world-cup-final-dgtl-1.1072265">ধোনির কথায় ফোকাস নড়ে যায়! বিশ্বকাপ ফাইনালে সেঞ্চুরি ফস্কানো নিয়ে বিস্ফোরক গম্ভীর</a></p>
    </article>
  </body>
</html>