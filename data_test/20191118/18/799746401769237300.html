<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103187/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T18:57:08+00:00"/>
    <meta property="og:title" content="Обвал мосту на півдні Франції: знайшли тіло ще одного загиблого"/>
    <meta property="og:description" content="Французькі рятувальники знайшли тіло водія вантажівки, який загинув в результаті обвалу мосту в комуні Мюрпуа-сюр-Тарн неподалік від Тулузи."/>
  </head>
  <body>
    <article>
      <h1>Обвал мосту на півдні Франції: знайшли тіло ще одного загиблого</h1>
      <address>
        <time datetime="2019-11-18T18:57:08+00:00">18 Nov 2019, 18:57</time>
      </address>
      <p>Французькі рятувальники знайшли тіло водія вантажівки, який загинув в результаті обвалу мосту в комуні Мюрпуа-сюр-Тарн неподалік від Тулузи.</p>
      <p>Про це повідомляє "Європейська правда" із посиланням на <a href="https://www.lefigaro.fr/">Le Figaro</a>.</p>
      <p>Підвісний міст обвалився близько восьмої ранку у понеділок. У воду впали три автомобілі – два легковики та вантажівка. Відразу було відомо про <b><a href="https://www.eurointegration.com.ua/news/2019/11/18/7103159/">загибель 15-річної дівчини</a></b>, яка була в автомобілі разом з мамою. Жінку врятували свідки інциденту.</p>
      <figure>
        <img src="https://img.eurointegration.com.ua/images/doc/c/a/ca84ba4-1.jpg"/>
      </figure>
      <p>Мер муніципалітету Мюрпуа-сюр-Тарн увечері підтвердив смерть водія, зазначивши, що тіло досі знаходиться і вантажівці і його поки не вдалося витягти з транспортного засобу.</p>
      <p>Після обвалу мосту вдалося врятувати чотирьох людей, вони перебувають у задовільному стані.</p>
      <p>Влада вже заявила, що проведе розслідування стосовно аварійності мосту, відремонтованого у 2003 році.</p>
      <p>Остання інспекція мосту завдовжки 155 метрів і завширшки 5 метрів була проведена торік та не показала жодних проблем.</p>
    </article>
  </body>
</html>