<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/a-plenaris-ele-kerul-a-renitens-kepviselokre-vonatkozo-szigoritas"/>
    <meta property="og:site_name" content="infostart"/>
    <meta property="article:published_time" content="2019-11-18T18:18:00+00:00"/>
    <meta property="og:title" content="A plenáris elé kerül a renitens képviselőkre vonatkozó szigorítás"/>
    <meta property="og:description" content="Tárgysorozatba vette az Országgyűlés igazságügyi bizottsága azt a kormánypárti javaslatot, ami minden korábbinál szigorúbban bünteti majd a renitens parlamenti képviselőket. Az indítvány hosszú eltiltással és nagy pénzbírsággal fenyegeti azokat, akik megszegik az Országgyűlésről szóló törvényt és a Házszabályt."/>
  </head>
  <body>
    <article>
      <h1>A plenáris elé kerül a renitens képviselőkre vonatkozó szigorítás</h1>
      <address><time datetime="2019-11-18T18:18:00+00:00">18 Nov 2019, 18:18</time> by <a rel="author">Infostart / InfoRádió - Herczeg Zsolt</a></address>
      <h3>Tárgysorozatba vette az Országgyűlés igazságügyi bizottsága azt a kormánypárti javaslatot, ami minden korábbinál szigorúbban bünteti majd a renitens parlamenti képviselőket. Az indítvány hosszú eltiltással és nagy pénzbírsággal fenyegeti azokat, akik megszegik az Országgyűlésről szóló törvényt és a Házszabályt.</h3>
      <p>A módosítás célja az Országgyűlés zavartalan és hatékony működésének biztosítása, illetve a törvényhozás méltóságának és tekintélyének megőrzése, mondta az egyik kormánypárti előterjesztő az igazságügyi bizottság ülésén. Hende Csaba úgy fogalmazott, hogy az Országgyűlés a közügyek megvitatásának legmagasabb szintű nyilvános fóruma, és ezt kell egyensúlyba hozni az egyéni képviselők jogaival. Hangsúlyozta, hogy</p>
      <blockquote>a javaslat nem érint ellenzéki jogokat, hiszen olyan jogsértéseket szankcionál, amelyeket a parlament tagjai, pártállástól függetlenül elkövetnek, vagy elkövethetnek.</blockquote>
      <p>"Mi sem vagyunk szentek, mi is használunk csúnya szavakat" – mondta a fideszes politikus, aki szerint a szigorításra azért van szükség, mert Hadházy Ákos akciója megrendítette az Országgyűlésbe vetett közbizalmat.</p>
      <p>Az ellenzék viszont úgy látja, hogy a kormányoldal alkotmányellenes módon korlátozza az ellenvéleményt megfogalmazók jogait. Szabó Tímea, a Párbeszéd frakcióvezetője felháborodva fogadta, hogy jogsértés esetén nemhogy az Országházból, hanem a Képviselői Irodaházból is kitilthatják őket, pedig az a munkahelyük. Az ellenzéki politikus szerint a Fidesz–KDNP azért terjesztette be az Országgyűlésről szóló törvény és a határozati házszabály módosítását, mert</p>
      <blockquote>retteg az egyesült ellenzéktől.</blockquote>
      <p>Az indítványt az Alkotmánybíróságon, de legkésőbb az Emberi Jogok Európai Bíróságán biztosan elbukik, jósolta Szabó Tímea. Az LMP frakcióvezetője, Keresztes László Lóránt is azt mondta, hogy a javaslat sérti a jogállamiságot. A szocialista Varga László arra kérte a kormányoldalt, hogy vonják vissza a módosítást és egyeztessenek a képviselőcsoportokkal a terveikről. Ezt tartaná üdvösnek a jobbikos Gyüre Csaba is.</p>
      <p>A Fidesz–KDNP képviseletében Czunyiné Bertalan Judit és Nacsa Lőrinc vette védelmébe az indítványt. Szerintük az ellenzék cirkuszt, illetve kocsmát akar csinálni az Országgyűlésből, és azért folytat botránypolitizálását, mert nincs érdemi mondanivalója.</p>
      <p>Az igazságügyi bizottság végül, a kormánypárti tagok szavazatainak köszönhetően tárgysorozatba vette a javaslatot, az tehát a plenáris ülés elé kerülhet.</p>
      <p>Elkaszálták viszont a Párbeszéd indítványát. Kocsis-Cake Olivio, a párt képviselője a parlamenti újságírók mozgását és munkavégzését minden korábbinál nagyobb mértékben korlátozó házelnöki intézkedéseket akarta átengedni a törvényhozás szűrin, de nem járt sikerrel, ezért azok hatályban maradnak.</p>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>Szigorúbban büntethetik a renitens parlamenti képviselőket</p>
      <figure>
        <audio src="https://infostart.hu/audio/00005/0000525eb.mp3"/>
      </figure>
      <p> </p>
    </article>
  </body>
</html>