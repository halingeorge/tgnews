<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/shefchovich-zaproponuvav-zelenskomu-i-putinu-obgovoriti-tranzit-gazu-na-normandskomu-samiti-330070_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T18:52:00+00:00"/>
    <meta property="og:title" content="Шефчович запропонував Зеленському і Путіну обговорити транзит газу на &quot;нормандському&quot; саміті"/>
    <meta property="og:description" content="Віце-президент Єврокомісії сподівається, що договір про транзит газу з Росії до ЄС через ГТС України буде підписано до кінця року."/>
  </head>
  <body>
    <article>
      <h1>Шефчович запропонував Зеленському і Путіну обговорити транзит газу на "нормандському" саміті</h1>
      <h2>Віце-президент Єврокомісії сподівається, що договір про транзит газу з Росії до ЄС через ГТС України буде підписано до кінця року.</h2>
      <address>
        <time datetime="2019-11-18T18:52:00+00:00">18 Nov 2019, 18:52</time>
      </address>
      <p>Віце-президент Європейської Комісії з Енергетичного Союзу Марош Шефчович розраховує, що президенти України і Росії Володимир Зеленський і Володимир Путін обговорять умови <b><a href="https://dt.ua/ECONOMICS/gazprom-ozvuchiv-novi-umovi-dlya-prodovzhennya-tranzitu-gazu-cherez-ukrayinu-328728_.html">договору про транзит газу</a></b> на саміті "Нормандської четвірки" 9 грудня в Парижі.</p>
      <p>У понеділок, 18 листопада, Шефчович висловив надію, що обговорення транзитного контракту на рівні глав держав дозволить прискорити хід переговорів, в яких задіяні Єврокомісія, НАК "Нафтогаз України", ПАТ "Газпром" і представники урядів України та РФ, а також укласти договір до кінця року.</p>
      <p>Віце-президент Єврокомісії нагадав, що наступний раунд тристоронніх переговорів щодо транзиту газу має відбутися у другій половині листопада. Брати участь у них будуть і представники АТ "Магістральні газопроводи України" – підприємство, яке управлятиме газотранспортною системою України після завершення анбандлінгу.</p>
      <p>Тим часом <b><a href="https://dt.ua/ECONOMICS/naftogaz-ne-otrimav-oficiyni-propoziciyi-vid-gazpromu-schodo-tranzitu-gazu-nak-330062_.html">"Газпром" відправив "Нафтогазу" пропозицію щодо укладення нової або продовження чинного договору</a></b>, термін дії якого закінчується 1 січня 2020 року. Зміст пропозицій поки що не розголошується, проте президент РФ Володимир Путін уже заявляв, що Кремль розраховує на відмову "Нафтогазу" від судових претензій до "Газпрому". У тому числі, від 5 млрд доларів, які Стокгольмський арбітраж зобов'язав російського монополіста виплатити української компанії.</p>
      <p>Голова правління "Нафтогазу" Андрій Коболєв заявив, що <b><a href="https://dt.ua/ECONOMICS/ukrayina-i-yevropeyski-partneri-pidgotuvalisya-do-rishennya-rf-vidmovitisya-vid-tranzitu-gazu-cherez-ukrayinu-kobolyev-329345_.html">"Газпром", найімовірніше, не підпише новий контракт про транзит російського газу</a></b>. Але Україна і європейські партнери готові до такого сценарію розвитку подій і накопичили достатньо запасів газу у сховищах.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей.</p>
      <p>19 вересня представники "Нафтогазу" і "Газпрому" попередньо <b><a href="https://dt.ua/ECONOMICS/ukrayina-i-rf-domovilisya-pro-noviy-kontrakt-schodo-tranzitu-gazu-324039_.html">домовилися про початок предметних переговорів щодо контракту з транзиту газу з РФ до ЄС через ГТС України</a></b>. Українська сторона передала росіянам дорожню карту анбандлінгу і проекти договорів про транспортування газу через ГТС України і про взаємодію між операторами суміжних газотранспортних систем. Росіяни вперше допустили можливість співпраці з "Нафтогазом" за європейськими правилами з 1 січня 2020 року.</p>
      <p>Раніше керівництво "Газпрому" висловлювало <b><a href="https://dt.ua/ECONOMICS/gazprom-gotoviy-podovzhiti-kontrakti-z-naftogazom-pislya-2019-roku-navit-bez-konsultaciy-300217_.html">готовність без консультацій продовжити договір, укладений у 2009</a></b> році тодішнім прем'єр-міністром України Юлією Тимошенко.</p>
      <p>Детальніше про результати зустрічі, переговорні позиція сторін і перспективи укладення контракту читайте в матеріалі Алли Котляр <a href="https://dt.ua/energy_market/tranzitniy-kontrakt-chim-dogovir-vidriznyayetsya-vid-domovlenosti-324134_.html"><b>"Транзитний контракт: Чим договір відрізняється від домовленості"</b></a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>