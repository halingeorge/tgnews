<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/vcheni-proponuyut-narostiti-vidobutok-vuglevodniv-v-ukrayini-do-30-40-mlrd-kubometriv-330025_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T18:16:00+00:00"/>
    <meta property="og:title" content="Вчені пропонують наростити видобуток вуглеводнів в Україні до 30-40 млрд кубометрів"/>
    <meta property="og:description" content="Як першочерговий об'єкт для виконання цілеспрямованого пошукового буріння пропонується Болтышская структура, де розвідано родовище горючих сланців із затвердженими запасами близько 4 млрд т."/>
  </head>
  <body>
    <article>
      <h1>Вчені пропонують наростити видобуток вуглеводнів в Україні до 30-40 млрд кубометрів</h1>
      <h2>Як першочерговий об'єкт для виконання цілеспрямованого пошукового буріння пропонується Болтышская структура, де розвідано родовище горючих сланців із затвердженими запасами близько 4 млрд т.</h2>
      <address>
        <time datetime="2019-11-18T18:16:00+00:00">18 Nov 2019, 18:16</time>
      </address>
      <p>З урахуванням великого світового і напрацьованого власного досвіду щодо нафтогазоносності імпактних структур на основі впровадження новітніх технологій група провідних фахівців нафтогазової галузі підготовила та направила звернення до владних структур України: президенту В.Зеленському, прем'єр-міністру О.Гончаруку, міністру енергетики О.Оржелю, президенту НАН України Б.Патону щодо впровадження на астроблемах України цілеспрямованих комплексних досліджень, ефективність яких було доведено на традиційних і нетрадиційних об'єктах України. Це дасть можливість за 3–5 років довести видобуток вуглеводнів до 30–40 млрд кубометрів і зміцнити енергетичну незалежність України.</p>
      <p>Про це у своїй статті для <a href="https://dt.ua/">DT.UA</a> пише Ігор Багрій, заступник директора Інституту геологічних наук НАН України, доктор геологічних наук, керівник науково-консультативного центру з впровадження новітніх технологій пошуку вуглеводнів та підземних вод. За його словами, як першочерговий об'єкт для виконання цілеспрямованого пошукового буріння пропонується Бовтиська структура, де розвідане родовище горючих сланців із затвердженими запасами близько 4 млрд т. Сланці можуть бути використані як паливо для електростанцій і промислового вилучення вуглеводнів (майже 800 млн т сирої нафти або 2,7 трлн кубометрів горючого газу). Також там можуть бути виявлені значні запаси нафти.</p>
      <p>"Підраховані прогнозні ресурси сланцевого газу Ротмистрівської астроблеми становлять 3,2 млрд кубометрів. Середня потужність сланцевого горизонту перевищує 100 м", — відзначає вчений.</p>
      <p>На його думку, одержаний значний картографічний і фактографічний матеріал за дослідженнями СТАГГТ, згідно з критеріальними ознаками, дав можливість виокремити у межах імпактних структур та їх обрамлення вірогідні ділянки, перспективні для пошуки нафти і газу з подальшою промисловою розробкою.</p>
      <p>"Імпактні структури (астроблеми) потрібно розглядати як нетрадиційні джерела енергетичної сировини — нафти і газу. Розвідка та експлуатація таких джерел дасть змогу в найкоротші строки значно наростити енергетичний потенціал і, відповідно, зміцнити національну безпеку країни", — підкреслює вчений.</p>
      <p>Детальніше про нові технології пошуку вуглеводнів читайте в статті Ігоря Багрія "<a href="https://dt.ua/energy_market/yak-innovaciyno-zbilshiti-vidobutok-vuglevodniv-329836_.html"><b>Як інноваційно збільшити видобуток вуглеводнів</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>