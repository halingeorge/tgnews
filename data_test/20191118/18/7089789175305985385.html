<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://internapoli.it/prende-una-testata-per-difendere-la-mamma-dal-fratello-arrestato-20enne-a-napoli/"/>
    <meta property="og:site_name" content="InterNapoli.it"/>
    <meta property="article:published_time" content="2019-11-18T18:47:43+00:00"/>
    <meta property="og:title" content="Prende una testata per difendere la mamma dal fratello: arrestato 20enne a Napoli"/>
    <meta property="og:description" content="I carabinieri della stazione di Poggioreale hanno dato esecuzione a un’ordinanza di custodia cautelare in carcere per maltrattamenti in famiglia e lesioni aggravate nei confronti di un 42enne di Poggioreale già noto alle forze dell’ordine. Il provvedimento è stato emesso dal gip del tribunale di"/>
  </head>
  <body>
    <article>
      <h1>Prende una testata per difendere la mamma dal fratello: arrestato 20enne a Napoli</h1>
      <address><time datetime="2019-11-18T18:47:43+00:00">18 Nov 2019, 18:47</time> by <a rel="author" href="https://internapoli.it/author/internapoli/" target="_blank">Redazione Internapoli</a></address>
      <p>I carabinieri della stazione di Poggioreale hanno dato esecuzione a un’ordinanza di custodia cautelare in carcere per maltrattamenti in famiglia e lesioni aggravate nei confronti di un 42enne di Poggioreale già noto alle forze dell’ordine.</p>
      <p>Il provvedimento è stato emesso dal gip del tribunale di Napoli su richiesta della IV sezione “violenza di genere e tutela delle fasce deboli della popolazione” della Procura della Repubblica.</p>
      <p>L’uomo, tossicodipendente da più di 20 anni, minacciava e picchiava la madre e la sorella da anni per costringerle a dargli i soldi con cui avrebbe comprato la droga. L’episodio cruciale è accaduto la sera del 3 novembre. Ha preteso per l’ennesima volta dalla madre che gli consegnasse denaro e al suo rifiuto è andato in collera: ha iniziato ad ingiuriarla e ad aggredirla.</p>
      <p>A difesa dell’anziana è intervenuta la figlia, sorella del soggetto, che si è frapposta ma è stata colpita anche lei. Ha ricevuto una testata al volto che le ha causato un trauma cranico-facciale e il sanguinamento del naso.</p>
      <p>Dopo questo episodio la ragazza è prima andata in ospedale, da dove è stata dimessa con una prognosi di 10 giorni, poi dai carabinieri perché si è decisa a denunciare. Ha parlato con i militari raccontando le violenze e le sopraffazioni degli ultimi anni e il perenne stato di ansia in cui vivono lei e la madre.</p>
      <p>Poi anche la mamma, chiamata dai carabinieri, non ha nascosto il dramma ed ha confermato tutto quello che subiscono da anni. I militari hanno quindi delineato il quadro della situazione e richiesto all’autorità giudiziaria una misura cautelare per proteggere le vittime.</p>
      <p>La Magistratura ha quindi emesso il provvedimento della custodia cautelare in carcere e in forza dell’ordinanza i militari hanno tradotto il 42enne a Poggioreale.</p>
      <related>
        <h4>ARTICOLI CORRELATI</h4>
        <a href="https://internapoli.it/il-mare-di-napoli-cambia-colore-e-diventa-fluo-il-video-della-vergogna-indigna-il-web/"/>
        <a href="https://internapoli.it/francesca-fichera/"/>
        <a href="https://internapoli.it/martedi-19-novembre-allerta-gialla-a-napoli-e-provincia-le-scuole-per-ora-restano-aperte/"/>
        <a href="https://internapoli.it/furti-e-un-giovane-ferito-fuori-un-bar-a-napoli-scatta-la-chiusura-per-5-giorni/"/>
        <a href="https://internapoli.it/incendio-treno-napoli-caserta/"/>
        <a href="https://internapoli.it/calca-allesterno-del-carcere-di-poggioreale-svenimenti-e-ore-di-attesa-per-i-parenti-dei-detenuti/"/>
        <a href="https://internapoli.it/napoli-disastro-via-masoni-ce-il-via-libera-allapertura-della-strada-limite-di-velocita-di-20-km-h/"/>
        <a href="https://internapoli.it/maltempo-napoli-lungomare-plastica/"/>
        <a href="https://internapoli.it/qualita-della-vita-napoli/"/>
        <a href="https://internapoli.it/camion-blocca-la-strada-a-napoli-traffico-in-tilt-e-gente-a-piedi-code-alluscita-della-tangenziale/"/>
        <a href="https://internapoli.it/grave-lutto-alluniversita-federico-ii-di-napoli-francesca-non-ce-lha-fatta/"/>
        <a href="https://internapoli.it/aggressioni-in-ospedale-infermiere-del-santobono-invitato-in-commissione-al-comune/"/>
      </related>
    </article>
  </body>
</html>