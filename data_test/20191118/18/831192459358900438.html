<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/prosfygiko-deixte-allileggyi-pros-ta-nisia-ti-zitise-o-mitsotakis-apo-toys-perifereiarches/"/>
    <meta property="og:site_name" content="europost.gr"/>
    <meta property="article:published_time" content="2019-11-18T18:23:47+00:00"/>
    <meta property="og:title" content="Προσφυγικό: Δείξτε αλληλεγγύη προς τα νησιά!… Τι ζήτησε ο Μητσοτάκης από τους περιφερειάρχες…"/>
    <meta property="og:description" content="Στη συνάντηση του Κυριάκου Μητσοτάκη με τους περιφερειάρχες, κατά την οποία το προσφυγικό/ μεταναστευτικό ήταν στο επίκεντρο, ο πρωθυπουργός ζήτησε σε έντονο ύφος αλληλεγγύη από τους τοπικούς άρχοντες. Ο λόγος είναι ότι, σύμφωνα με πληροφορίες, σε"/>
  </head>
  <body>
    <article>
      <h1>Προσφυγικό: Δείξτε αλληλεγγύη προς τα νησιά!… Τι ζήτησε ο Μητσοτάκης από τους περιφερειάρχες…</h1>
      <address>
        <time datetime="2019-11-18T18:23:47+00:00">18 Nov 2019, 18:23</time>
      </address>
      <p>Στη συνάντηση του Κυριάκου Μητσοτάκη με τους περιφερειάρχες, κατά την οποία το προσφυγικό/ μεταναστευτικό ήταν στο επίκεντρο, ο πρωθυπουργός ζήτησε σε έντονο ύφος αλληλεγγύη από τους τοπικούς άρχοντες.</p>
      <p>Ο λόγος είναι ότι, σύμφωνα με πληροφορίες, σε ορισμένες τοπικές κοινωνίες υπάρχουν πολύ σοβαρές αντιδράσεις και οι περιφερειάρχες δεν δείχνουν, μέχρι σήμερα, την υποστήριξη που θα έπρεπε στο πρόγραμμα αποσυμφόρησης των νησιών, με τη μεταφορά προσφύγων στην ενδοχώρα.</p>
      <p>Οι περιφερειάρχες είχαν συναντηθεί πρόσφατα με τον υπουργό Προστασίας του Πολίτη, Μιχάλη Χρυσοχοΐδη, αλλά φαίνεται ότι χρειάστηκε και νέα συνάντηση με τον πρωθυπουργό, προκειμένου να πειστούν να δείξουν την αλληλεγγύη τους προς το πρόγραμμα αποσυμφόρησης των νησιών και μετεγκατάστασης των προσφύγων στην ενδοχώρα.</p>
      <p>Μητσοτάκης: Δεν γίνεται να δίνω μάχη για την αλληλεγγύη της Ευρώπης και να μην υπάρχει μεταξύ μας</p>
      <p>«Η σημερινή κυβέρνηση ακολουθεί άλλη πολιτική. Αλλάξαμε τον νόμο για το άσυλο, τον κάναμε πιο αυστηρό. Ακολουθούμε διαφορετική πολιτική στο ζήτημα της φύλαξης των συνόρων. Προχωράμε στη δημιουργία κλειστών προαναχωρησιακών κέντρων ώστε να ελέγχουμε ποιος μπαίνει και ποιος βγαίνει», είπε ο κ. Μητσοτάκης στους περιφερειάρχες, αναφερόμενος στο προσφυγικό. Ο πρωθυπουργός υπογράμμισε ότι η κυβέρνηση δεν μεγεθύνει, αλλά ούτε υποτιμά το συγκεκριμένο πρόβλημα, ενώ ζήτησε από τους περιφερειάρχες να δείξουν αλληλεγγύη προς τα νησιά. «Δεν γίνεται να δίνω μάχη και να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας», ανέφερε χαρακτηριστικά ο κ. Μητσοτάκης.</p>
      <p>«Ποσοτικά, δεν είναι μεγάλο το ζήτημα. Κυρίως πρέπει να διασφαλίσουμε ότι οι Έλληνες είναι και αισθάνονται ασφαλείς», είπε από την πλευρά του ο υπουργός Προστασίας του Πολίτη, Μιχάλης Χρυσοχοΐδης και ανέφερε ότι προσλαμβάνονται 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και για τη φύλαξη των κέντρων.</p>
      <p>Μητσοτάκης: Σύνδεση κονδυλίων με διαχειριστική επάρκεια<br/>Παραθέτοντας τη στρατηγική της κυβέρνησης, ο Κυριάκος Μητσοτάκης σημείωσε ότι στο εξής θα υπάρχει σύνδεση των κονδυλίων με τη διαχειριστική επάρκεια, δηλαδή, οι Περιφέρειες που μετουσιώνουν εγκαίρως τις χρηματοδοτήσεις σε σωστά έργα, θα βλέπουν αύξηση των αρμοδιοτήτων τους και αν εκτελούν επιτυχώς τα αυξημένα καθήκοντά τους θα επιβραβεύονται με διεύρυνση των πιστώσεων που τους αναλογούν. «Είναι κάτι που το απαιτεί η χρηστή διοίκηση, αλλά και η ευθύνη της λογοδοσίας. Είναι κάτι που υποσχεθήκαμε στον πολίτη και κάτι το οποίο θα βοηθήσει συνολικά την ανάπτυξη σε ολόκληρη την χώρα», τόνισε ο πρωθυπουργός, αλλά επεσήμανε ότι μόλις τέσσερις περιφέρειες έχουν καταθέσει τις προτεραιότητές τους.</p>
      <p>Ακόμη, τόνισε την ανάγκη ενός νέου θεσμικού πλαισίου που θα ενισχύει τις αρμοδιότητες των Περιφερειών και θα ξεκαθαρίζει το πλαίσιο λειτουργίας μεταξύ κεντρικής διοίκησης, αποκεντρωμένης διοίκησης, Περιφέρειας και Δήμου. Παράλληλα, ο υπουργός Εσωτερικών Τάκης Θεοδωρικάκος αναφέρθηκε στο νέο μεταρρυθμιστικό πλαίσιο που θα κατατεθεί στο πρώτο εξάμηνο του 2020, για τη διεύρυνση των αρμοδιοτήτων της Τοπικής Αυτοδιοίκησης ύστερα από εκτενή διάλογο.</p>
      <p>«Να επισπευσθεί η υλοποίηση των ΠΕΠ»<br/>«Ξεκινάμε με την επιτυχή εφαρμογή του τρέχοντος ΕΣΠΑ: Μέχρι τέλη του έτους θα πρέπει να έχει επισπευσθεί η υλοποίηση των ΠΕΠ και να έχουν πιστοποιηθεί και δηλωθεί όλες οι δαπάνες των έργων ευθύνης των Περιφερειών. Θα ακολουθήσει ο σχεδιασμός της Αναθεώρησης των Επιχειρησιακών Προγραμμάτων με οργανωμένες μεταφορές ή ανακατανομές των διαθέσιμων πόρων για να μπορέσει να κλείσει ομαλά η τρέχουσα περίοδος», είπε ακόμη ο κ. Μητσοτάκης στους περιφερειάρχες. «Περιμένουμε, όμως, από όλους σας να εντείνετε τις προσπάθειές σας, διότι η ανάπτυξη για όλους, η ανάπτυξη σε όλη την Ελλάδα, είναι το κοινό μας στοίχημα. Και είναι ένα στοίχημα το οποίο είμαι σίγουρος ότι θα κερδίσουμε», ανέφερε ακόμη μεταξύ άλλων στην εισαγωγική τοποθέτησή του.</p>
      <p>Τα συγχαρητήρια Μητσοτάκη σε Τζιτζικώστα<br/>Ξεκινώντας τη σύσκεψη στο Μέγαρο Μαξίμου, ο Κυριάκος Μητσοτάκης συνεχάρη τον Απόστολο Τζιτζικώστα για την εκλογή του στη θέση του προέδρου της Ενωσης Περιφερειών. «Να του ευχηθώ καλή δύναμη», είπε ο πρωθυπουργός ενώ έκανε λόγο για τακτική και συχνή συνεργασία με τους περιφερειάρχες. «Εξάλλου, το γεγονός ότι συνεδριάζουμε -και θα συνεδριάζουμε- ανελλιπώς κάθε δύο μήνες αποδεικνύει ότι είναι βούλησή μας αυτήν την τακτική συνεργασία να την κάνουμε πράξη. Εξάλλου, αν θυμάμαι καλά, ήταν μία ιδέα την οποία είχαμε συζητήσει από κοινού και προεκλογικά», σημείωσε σχετικά ο κ. Μητσοτάκης.</p>
      <p>Στη σύσκεψη έλαβαν μέρος ο υπουργός Προστασίας του Πολίτη Μιχάλης Χρυσοχοΐδης, ο υπουργός Εσωτερικών Τάκης Θεοδωρικάκος, ο υπουργός Επικρατείας Γιώργος Γεραπετρίτης, ο υφυπουργός Ανάπτυξης αρμόδιος για δημόσιες επενδύσεις και το ΕΣΠΑ Γιάννης Τσακίρης, ο υφυπουργός Άμυνας Αλκιβιάδης Στεφανής, ο υφυπουργός Εσωτερικών αρμόδιος για θέματα αυτοδιοίκησης Θεόδωρος Λιβάνιος, ο υφυπουργός παρά τω Πρωθυπουργώ και Κυβερνητικός Εκπρόσωπος Στέλιος Πέτσας, ο υφυπουργός παρά τω Πρωθυπουργώ αρμόδιος για το συντονισμό του κυβερνητικού έργου Άκης Σκέρτσος, ο Γενικός Γραμματέας Δημοσίων Επενδύσεων και ΕΣΠΑ Δημήτρης Σκάλκος, ο Γενικός Γραμματέας της Προεδρίας της Κυβέρνησης για Συντονισμό Εσωτερικών Πολιτικών Αθανάσιος Κοντογεώργης, η Γενική Γραμματέας της Προεδρίας της Κυβέρνησης για Συντονισμό Οικονομικών και Αναπτυξιακών Πολιτικών Βασιλική Λοΐζου και η Ειδική Γραμματέας Διαρθρωτικών Προγραμμάτων του Υπουργείου Ανάπτυξης Νίκη Δανδόλου.</p>
    </article>
  </body>
</html>