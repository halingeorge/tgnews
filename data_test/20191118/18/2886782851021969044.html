<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/18/egy-kiszivargott-irat-szerint-taborokban-nevelik-at-a-muszlimokat-kinaban"/>
    <meta property="og:site_name" content="euronews"/>
    <meta property="article:published_time" content="2019-11-18T18:43:32+00:00"/>
    <meta property="og:title" content="Egy kiszivárgott irat szerint, táborokban nevelik át a muszlimokat Kínában"/>
    <meta property="og:description" content="És ezt Peking nem is tagadja."/>
  </head>
  <body>
    <article>
      <h1>Egy kiszivárgott irat szerint, táborokban nevelik át a muszlimokat Kínában</h1>
      <address><time datetime="2019-11-18T18:43:32+00:00">18 Nov 2019, 18:43</time> by <a rel="author">Zoltan Siposhegyi</a></address>
      <p>Mintegy egymillió ujgur, kazah és egyéb nemzetiségű muszlimot internált átnevelő táborokba a kínai állam - állítja a New York Times, egy hozzá eljuttatott 400 oldalas bizalmas irat alapján. A dokumentumot egy neve elhallgatását kérő befolyásos kínai tisztségviselő szivárogtatta ki.</p>
      <p>A dokumentumok tanúsága szerint a terrorellenes program alapjait Hszi Csin-ping kínai elnök fektette le 2014-ben Hszincsiangban elmondott beszédeiben. Az államfő hetekkel az után utazott a nyugat-kínai régióba, hogy ujgur szélsőségesek a dél-kínai Jünnan tartomány székhelyén, a kunmingi főpályaudvaron 31 embert megöltek és több mint 150 embert megsebesítettek egy késeléses támadás során. Hszi ezután arra szólította fel az állampártot, hogy olyan keményen lépjen fel, mint az Egyesült Államok a szeptember 11-i terrortámadások után. Így a példa mindenki számára a guantánamói fogolytábor lett.</p>
      <p>A táborok kiépítése akkor gyorsult fel, amikor 2016 augusztusában Csen Csüan-kuo került a tartomány élére. Csen a New York Times szerint Mao Ce-tung egykori kínai vezető politikai tisztogatásainak mintájára a helyi tisztviselőkre gyakorolt nyomást annak érdekében, hogy akár túlkapásokat is kövessenek el a kijelölt feladat teljesítése érdekében. Ennek megfelelően Csen eltávolított a pozíciójából minden olyan helyi tisztviselőt, aki ellenezte az intézkedéseket. A kiszivárgott iratok között található például az egyik megyei vezető, Vang Jung-csi írásos vallomása, akit azért börtönöztek be, mert titokban elrendelte több mint 7000 ember szabadon engedését az általa ellenőrzött táborokból.</p>
      <p>Bár Keng Suang, kínai külügyi szóvivő hétfőn "ügyetlen fércmunkának" nevezte a New York Times cikkét, azt nem tagadta, hogy az iratok valódiak. Peking leginkább azt sugallja, hogy az emberek kitelepítése és a családok szétszakítása nem nagy ár a terrorfenyegetettség csökkentéséért cserébe.</p>
    </article>
  </body>
</html>