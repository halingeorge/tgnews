<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7-%ce%b5%cf%84%ce%b1%ce%b9%cf%81%ce%b5%ce%af%ce%b1-%cf%80%ce%bf%cf%85-%ce%b8%ce%ad%ce%bb%ce%b7%cf%83%ce%b5-%ce%bd%ce%b1-%ce%b5%cf%80%ce%b5%ce%bd%ce%b4%cf%8d%cf%83%ce%b5%ce%b9-%cf%83%cf%84%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T18:58:39+00:00"/>
    <meta property="og:title" content="Η εταιρεία που θέλησε να επενδύσει στο ελληνικό ποδόσφαιρο αλλά αποχώρησε… τρέχοντας"/>
    <meta property="og:description" content="Δεν έχει ακόμα στεγνώσει το μελάνι της επιστολής του Ολυμπιακού στην οποία αναφέρεται αναλυτικά στα κακώς κείμενα του ελληνικού ποδοσφαίρου. Δεν είναι λίγοι εκείνοι που θεωρούν πως τα τελευταία χρόνια η τοξικότητα του προϊόντος είναι τέτοια που φέρνει αποστροφή."/>
  </head>
  <body>
    <article>
      <h1>Η εταιρεία που θέλησε να επενδύσει στο ελληνικό ποδόσφαιρο αλλά αποχώρησε… τρέχοντας</h1>
      <address>
        <time datetime="2019-11-18T18:58:39+00:00">18 Nov 2019, 18:58</time>
      </address>
      <p>
        <b>Δεν έχει ακόμα στεγνώσει το μελάνι της επιστολής του Ολυμπιακού στην οποία αναφέρεται αναλυτικά στα κακώς κείμενα του ελληνικού ποδοσφαίρου. Δεν είναι λίγοι εκείνοι που θεωρούν πως τα τελευταία χρόνια η τοξικότητα του προϊόντος είναι τέτοια που φέρνει αποστροφή.</b>
      </p>
      <p>Μία τέτοια ιστορία, μια ιστορία μιας επένδυσης που «χάθηκε», είναι αυτή που φέρνει στη δημοσιότητα to10.gr. Μια ιστορία που αποδεικνύει πως το ελληνικό ποδόσφαιρο έχει πάρει έναν δρόμο χωρίς γυρισμό. Τον δρόμο της απόλυτης απαξίωσης.</p>
      <p>Πριν από λίγες εβδομάδες η πασίγνωστη και πολύ <b>μεγάλη εταιρεία χημικών</b>, Ineos, ενδιαφέρθηκε να επενδύσει στο ελληνικό ποδόσφαιρο, αγοράζοντας μια ομάδα της πρώτης κατηγορίας. Η Ineos Group Holding έχει αποφασίσει τα τελευταία χρόνια να κάνει επενδύσεις στον χώρο του ποδοσφαίρου. Πριν από δύο χρόνια αγόρασε την ελβετική Λωζάννη, ενώ μόλις τον περασμένο Αύγουστο ανακοίνωσε επίσημα την ενασχόλησή της με τη γαλλική Νις, ομάδα που αγωνίζεται στην πρώτη κατηγορία της Γαλλίας.</p>
      <p>Μάλιστα, σύμφωνα με δημοσιεύματα στο εξωτερικό, η Ineos θέλησε να εισχωρήσει και στον μαγικό κόσμο της Premier League, ωστόσο μέχρι στιγμής αυτό φαντάζει αδύνατον.</p>
      <p>Ποια άλλη πόρτα χτύπησε η μεγάλη εταιρεία χημικών; Την ελληνική. Άνθρωπος της εταιρείας ήρθε στην Ελλάδα προκειμένου να κάνει… έρευνα αγοράς. Ασχολήθηκε ενδελεχώς με το ελληνικό ποδόσφαιρο, είχε συναντήσεις και συνομιλίες με ανθρώπους του ποδοσφαίρου, ρώτησε, ενημερώθηκε, έμαθε. Σχεδόν τα πάντα.</p>
      <p>Ήθελε να διαπιστώσει αν υπάρχει χώρος επένδυσης. Μια επένδυσης που θα έβγαζε κερδισμένες όλες τις πλευρές. Και του ελληνικού ποδοσφαίρου και της εταιρείας και της ομάδας με την οποία θα προχωρούσε το deal. Ηταν τόσο έντονο το ενδιαφέρον που ο εκπρόσωπος της εταιρείας είχε έτοιμο πρότζεκτ: ένα 5ετες αναπτυξιακό πλάνο που περνούσε μέσα από δημιουργία ακαδημίας και το οποίο σε βάθος θα «μεγάλωνε» τον σύλλογο.</p>
      <p>Όμως ο άνθρωπος της Ineos, γυρίζοντας από το ταξίδι του στην Ελλάδα παρέδωσε ένα report… πλήρης απαξίωσης. Περιέγραφε ένα «τοξικό περιβάλλον» στο ποδόσφαιρο της χώρας, το οποίο ξεκινά από την ίδια την Ομοσπονδία και επεκτείνεται σε παράγοντες και διαιτητές.</p>
      <p>Η αντίδραση των αφεντικών; Να τρέξουν μακριά, να αφήσουν στη μέση τον όποιο σχεδιασμό είχαν φτιάξει γύρω από το όνομα «Ελλάδα» και να αναζητήσουν άλλον προορισμό. Το νέο τους… ψάξιμο αφορά πλέον την Πορτογαλία.</p>
    </article>
  </body>
</html>