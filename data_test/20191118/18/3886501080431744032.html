<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vojvodina/119490-novakovic-tuzilastvu-predao-dokaze-protiv-vucevica-i-bocare?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T18:20:04+00:00"/>
    <meta property="og:title" content="Novaković tužilaštvu predao dokaze protiv Vučevića i Bocare"/>
    <meta property="og:description" content="Potpredsednik Narodne stranke Borislav Novaković predao je danas Višem javnom tužilaštvu u Novom Sadu nove dokaze koji gradonačelnika tog grada Miloša Vučevića i njegovog savetnika Slobodana Milića Bocaru povezuju sa krivičnim delom trgovina uticajem, saopštila je Narodna stranka.Kako je navedeno, Novaković je tužilaštvu predao bonitetni izveštaj kompanije &quot;ES-Capital 2013 DOO&quot;, koja gradi naselje Telepska dolina, a čija je vlasnica i direktorka Milićeva supruga.Drugi dokument koji je predao je poslovni profil Siniše Mićevića, vlasnika firme &quot;Capitel light team DOO Veternik&quot;, bliskog saradnika Vučevića i Milića.Novaković je novinarima rekao da je Milić 2013. toj firmi prepisao zemljište na Zrenjaninskoj petlji, koje je kasnije otkupio Grad Novi Sad u postupku eksproprijacije.Potpredsednik Narodne stranke je dokumente koje je dobio od uzbunjivača iz gradske uprave ranije objavljivao na društvenim mrežama, a danas je neke od njih predao tužilaštvu.Novaković je izjavio da je Slobodan Milić Bocara glavni čovek firme…"/>
  </head>
  <body>
    <article>
      <h1>Novaković tužilaštvu predao dokaze protiv Vučevića i Bocare</h1>
      <address>
        <time datetime="2019-11-18T18:20:04+00:00">18 Nov 2019, 18:20</time>
      </address>
      <p><b>Potpredsednik Narodne stranke Borislav Novaković predao je danas Višem javnom tužilaštvu u Novom Sadu nove dokaze koji gradonačelnika tog grada Miloša Vučevića i njegovog savetnika Slobodana Milića Bocaru povezuju sa krivičnim delom trgovina uticajem, saopštila je Narodna stranka.</b><br/><br/>Kako je navedeno, Novaković je tužilaštvu predao bonitetni izveštaj kompanije "ES-Capital 2013 DOO", koja gradi naselje Telepska dolina, a čija je vlasnica i direktorka Milićeva supruga.<br/><br/>Drugi dokument koji je predao je poslovni profil Siniše Mićevića, vlasnika firme "Capitel light team DOO Veternik", bliskog saradnika Vučevića i Milića.<br/><br/>Novaković je novinarima rekao da je Milić 2013. toj firmi prepisao zemljište na Zrenjaninskoj petlji, koje je kasnije otkupio Grad Novi Sad u postupku eksproprijacije.<br/><br/>Potpredsednik Narodne stranke je dokumente koje je dobio od uzbunjivača iz gradske uprave ranije objavljivao na društvenim mrežama, a danas je neke od njih predao tužilaštvu.<br/><br/>Novaković je izjavio da je Slobodan Milić Bocara glavni čovek firme ’Bio electro team’, koja je prenela nepokretnosti u vrednosti od 95 miliona dinara na ’Capitel light team’ na predelu Zrenjaninske petlje.<br/><br/>On tvrdi da su sve lokacije i nepokretnosti koje je ’Bio electro team’ preneo na ’Capitel light team’, kasnije bile predmet eksproprijacije i Grad ih je otkupio.<br/><br/>"Capitel light team" vodi Siniša Mićević, a pored te firme, on je registrovao i ILF na Bahamima, rekao je Novaković i istakao da se iza dokumenta koji je predao jasno vidi da je neto dobitak te firme 2,6 miliona evra.<br/><br/>"Na meni je samo da izrazim osnovanu sumnju da novac iz novosadskog budžeta završava na Bahamima", rekao je Novaković, saopštila je Narodna stranka.</p>
    </article>
  </body>
</html>