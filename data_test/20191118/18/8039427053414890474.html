<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958277"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T18:40:22+00:00"/>
    <meta property="og:title" content="అనూహ్య పరిణామం... పవార్‌పై మోదీ ప్రశంసల జల్లు!"/>
    <meta property="og:description" content="ADVT"/>
  </head>
  <body>
    <article>
      <h1>అనూహ్య పరిణామం... పవార్‌పై మోదీ ప్రశంసల జల్లు!</h1>
      <address>
        <time datetime="2019-11-18T18:40:22+00:00">18 Nov 2019, 18:40</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>న్యూఢిల్లీ:</b> పార్లమెంటు శీతాకాల సమావేశాలు ప్రారంభమైన సందర్భంగా రాజ్యసభలో ఇవాళ ఆసక్తికర పరిణామం చోటుచేసుకుంది. శరద్ పవార్ నేతృత్వంలోని ఎన్సీపీ పార్టీపై ప్రధానమంత్రి నరేంద్రమోదీ ప్రశంసల జల్లు కురిపించారు. మహారాష్ట్రలో బీజేపీయేతర ప్రభుత్వాన్ని ఏర్పాటు చేసేందుకు ఎన్సీపీ నేత శరద్ పవార్ ముమ్మర ప్రయత్నాలు చేస్తున్న తరుణంలోనే ప్రధాని ఈ మేరకు వ్యాఖ్యానించడం గమనార్హం. ఎన్సీపీతో పాటు ఒడిశా సీఎం నవీన్ పట్నాయక్ నేతృత్వంలోని బీజేడీని సైతం ప్రధాని ప్రశంసించారు. పార్లమెంటులో రాజ్యసభ 250వ సమావేశం సందర్భంగా జరిగిన ప్రత్యేక చర్చలో ప్రధాని మాట్లాడుతూ... ‘‘ఇవాళ, నేను రెండు పార్టీలను మెచ్చుకోవాలను కుంటున్నాను. అవి ఎన్సీపీ, బీజేడీ... ఈ పార్టీలు అద్భుతంగా పార్లమెంటు విలువలకు కట్టుబడి ఉన్నాయి. నిరసన పేరుతో వాళ్లు ఎప్పుడూ వెల్‌లోకి దూసుకెళ్లలేదు. అయినప్పటికీ వాళ్లు చెప్పదల్చుకున్న విషయాలను సమర్థంగా లేవనెత్తారు. నా పార్టీతో సహా అన్ని రాజకీయ పార్టీలు వాళ్ల నుంచి నేర్చుకోవాలి’’ అని ప్రధాని పేర్కొన్నారు.</p>
      <p> </p>
      <p>శివసేన, ఎన్సీపీ, కాంగ్రెస్ పార్టీలను ఏకతాటిమీదికి తీసుకొచ్చి మహారాష్ట్రలో ప్రభుత్వాన్ని ఏర్పాటు చేసేందుకు శరద్ పవార్ ప్రయత్నిస్తుండగానే ప్రధాని ఈ వ్యాఖ్యలు చేయడం ప్రాధాన్యం సంతరించుకుంది. ప్రత్యేకించి బీజేపీతో తెగతెంపులు చేసుకున్న శివసేన పార్టీ ఇవాళ ప్రతిపక్ష బెంచీల్లో కూర్చున్న నేపథ్యంలోనే ప్రధాని ఈ మేరకు పేర్కొనడం విశేషం. ముఖ్యమంత్రి పదవి సహా అన్ని పదవులను సమానంగా పంచుకోవాలంటూ శివసేన చేసిన ప్రతిపాదనకు బీజేపీ ససేమిరా అనడంతో మహారాష్ట్రలో ప్రభుత్వ ఏర్పాటు నిలిచిపోయిన సంగతి తెలిసిందే. దీంతో అక్కడ ప్రస్తుతం రాష్ట్రపతి పాలన విధించారు. మహారాష్ట్ర అసెంబ్లీలోని మొత్తం 288 స్థానాలకు గానూ శివసేనకు 56 చోట్ల విజయం దక్కించుకుంది. బీజేపీ తమ డిమాండ్లకు తలొగ్గని కారణంగా ఇప్పుడు ఆ పార్టీ కాంగ్రెస్, ఎన్సీపీలతో కలిసి 154 మంది ఎమ్మెల్యేలతో ప్రభుత్వ ఏర్పాటుకు విస్తృత ప్రయత్నాలు చేస్తోంది..</p>
    </article>
  </body>
</html>