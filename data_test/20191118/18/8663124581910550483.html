<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/tips/prognoz-i-stavka-pol-shha-sloveniya-yaka-z-dvoh-serij-znajde-svoye-prodovzhennya/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-18T18:44:00+00:00"/>
    <meta property="og:title" content="Прогноз і ставка. Польща – Словенія: яка з двох серій знайде своє продовження?"/>
    <meta property="og:description" content="В останній ігровий день кваліфікаційних матчів Євро-2020 завершаться змагання у групі G. Переможець секстету – збірна Польщі – прийматиме команду, яка завдала їй єдиної поразки у 2019-му році. Словенці вище поточної третьої позиції не піднімуться, але можуть пропустити уперед збірну Північної Македонії, якій поступаються за результатами особистих зустрічей. Гадаю, що поляки будуть сповнені бажання взяти реванш і доб’ються успіху."/>
  </head>
  <body>
    <article>
      <h1>Прогноз і ставка. Польща – Словенія: яка з двох серій знайде своє продовження?</h1>
      <address><time datetime="2019-11-18T18:44:00+00:00">18 Nov 2019, 18:44</time> by <a rel="author">Анатолій Плохотнюк</a></address>
      <p>В останній ігровий день кваліфікаційних матчів Євро-2020 завершаться змагання у групі G. Переможець секстету – збірна Польщі – прийматиме команду, яка завдала їй єдиної поразки у 2019-му році. Словенці вище поточної третьої позиції не піднімуться, але можуть пропустити уперед збірну Північної Македонії, якій поступаються за результатами особистих зустрічей. Гадаю, що поляки будуть сповнені бажання взяти реванш і доб’ються успіху.</p>
      <p>
        <b>21:45, 19 лис 2019</b>
      </p>
      <h3>Польща</h3>
      <p>«Біло-червоні» доволі впевнено пройшли відбірний етап змагань, змусивши своїх фанатів дещо похвилюватися за результати тільки у вересневих матчах. Перших чотирьох суперників «Кадра» обіграла із загальним рахунком 8:0, забивши сім голів у других таймах. Австрійців та македонців у виїзних матчах здолали із мінімальною перевагою. У Варшаві Латвії забили два голи, а Ізраїль поїхав з Польщі із розгромною поразкою 0:4.</p>
      <p>У п’ятому турі у Любляні поляки доволі несподівано поступилися своїм сьогоднішнім суперникам із рахунком 0:2. Через кілька днів збірна Австрії намагалася здобути перемогу над господарями поля, щоб вирівняти положення у особистих зустрічах, але не впоралася із цією задачею (0:0).</p>
      <p>Три останніх матчі хлопці Єжи Бженчека знову завершили перемогами, забезпечивши собі участь у фінальному турнірі вже після восьмого туру.</p>
      <p>Три з чотирьох домашніх матчів поляки виграли, а один завершили нічиєю, не пропустивши у свої ворота жодного голу. Перемоги над Латвією та Ізраїлем, а також нічия із австрійцями вже були згадані вище. У останній на сьогодні зустрічі у столиці країни збірна Польщі із рахунком 2:0 виграла у Північної Македонії.</p>
      <h3>Словенія</h3>
      <p>Словенці таки переграли Латвію у попередньому турі, тільки у другій половині зустрічі відсвяткувавши єдине взяття воріт гостей, та й те завдяки автоголу. Як і прогнозувалося, ця перемога жодним чином їм не допомогла, оскільки австрійці здобули перемогу над Македонією та посіли підсумкове друге місце.</p>
      <p>Тепер вболівальники «Fantije» можуть тішитися тільки тим, що єдиної поразки у кваліфікаційному турнірі переможцю групи завдали саме їх улюбленці.</p>
      <p>Якщо «винести за дужки» аутсайдера групи – збірну Латвії – то можна сказати, що саме невдалі результати у матчах із конкурентами стали передумовою чергового провалу словенців. Так, у семи зустрічах зі збірними, що займають місця з першого по п’яте, було здобуто тільки дві перемоги. Цього, звісно ж, замало на такій короткій дистанції.</p>
      <p>У гостьових матчах спочатку змогли зіграти унічию 1:1 із Ізраїлем, потім мінімально поступилися австрійцям (0:1). Переконлива перемога 5:0 над збірною Латвії у четвертому турі стала першою для Словенії у поточному відборі. Проте вже у наступному виїзному поєдинку словенці програли 1:2 у Скоп’є та суттєво зменшили свої шанси на участь у фінальному турнірі.</p>
      <p>У 2004-му році у першому матчі між сьогоднішніми суперниками, який мав статус товариського, збірна Польщі виграла із рахунком 2:0. Дві наступні домашні зустрічі «Кадри» із Словенією завершилися з однаковим рахунком 1:1. У гостях поляки програли обидва поєдинки (0:3 у відборі до чемпіонату світу-2010 та 0:2 у вересні поточного року).</p>
      <p>Таким чином, безвиграшна серія «біло-червоних» у протистоянні із сьогоднішнім опонентом триває вже чотири матчі. З другого боку, як я вже зазначив вище, збірна Польщі у поточному відбірному циклі у домашніх матчах ще не пропускала. Є один рахунок, який може продовжити обидві ці серії – 0:0, але у те, що матч закінчиться без голів, я не вірю. Чекаю на те, що господарі поля знайдуть мотивацію на останню гру року і здобудуть перемогу (2:0 чи 1:0).</p>
      <related>
        <a href="https://bookmaker-ratings.com.ua/uikend-tur-vid-pin-up/"/>
      </related>
      <related>
        <h4>Актуальні прогнози</h4>
        <a href="https://bookmaker-ratings.com.ua/tips/san-maryno-rosiya-prognoz-i-stavka-oleksiya-andronova/"/>
        <a href="https://bookmaker-ratings.com.ua/tips/pol-shha-sloveniya-prognoz-i-stavka-oleksiya-andronova/"/>
        <a href="https://bookmaker-ratings.com.ua/tips/uel-s-ugorshhyna-prognoz-i-stavka-vadyma-skichka/"/>
      </related>
    </article>
  </body>
</html>