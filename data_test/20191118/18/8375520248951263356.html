<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/glava-minoboroni-rozglyadayu-povernennya-rosijeyu-suden-yak-vikonannya-rishennya-morskogo-tribunalu-640779.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T18:44:00+00:00"/>
    <meta property="og:title" content="Глава Міноборони: Розглядаю повернення Росією суден як виконання рішення Морського трибуналу"/>
    <meta property="og:description" content="Андрій Загороднюк зазначив, що повернення захоплених у листопаді 2018 року суден не є актом доброї волі з російської сторони."/>
  </head>
  <body>
    <article>
      <h1>Глава Міноборони: Розглядаю повернення Росією суден як виконання рішення Морського трибуналу</h1>
      <address>
        <time datetime="2019-11-18T18:44:00+00:00">18 Nov 2019, 18:44</time>
      </address>
      <h4>Андрій Загороднюк зазначив, що повернення захоплених у листопаді 2018 року суден не є актом доброї волі з російської сторони.</h4>
      <p>Повернуті російською стороною малі броньовані артилерійські катери «Бердянськ» і «Нікополь», а також буксир «Яни Капу» продовжать роботу у Військово-Морських силах Збройних сил України, заявляє міністр оборони України Андрій Загороднюк.</p>
      <p>«Після отримання суден фахівці їх оглянуть і нададуть рекомендації, у який спосіб можна швидше їх повернути в службу», - написав Загороднюк у своєму телеграм-каналі в понеділок увечері.</p>
      <p>На думку міністра, повернення захоплених у листопаді 2018 року кораблів не є актом доброї волі з російської сторони. «Я розглядаю ці події як ніщо інше, як виконання державою-агресором травневого рішення Міжнародного морського трибуналу», - зазначив він він.</p>
      <p>«Ми і надалі будуватимемо здатний військово-морський флот, який захищатиме Україну. Це запорука стабільності в регіоні», - резюмував Загороднюк.</p>
      <p>Як повідомлялося, російські прикордонники 25 листопада 2018 року затримали із застосуванням зброї в районі Керченської протоки український буксир «Яни Капу» і малі броньовані артилерійські катери «Бердянськ» і «Нікополь», які йшли з Одеси до Маріуполя.</p>
      <p>Міжнародний трибунал ООН із морського права 25 травня ухвалив, що Росія має звільнити українських моряків і передати Україні українські судна.</p>
      <p>У РФ 24 українських моряків звинуватили у «незаконному перетині кордону, скоєному групою осіб за попередньою змовою або організованою групою, або із застосуванням насильства чи з погрозою його застосування» (ч. 3 ст. 322 КК РФ). Вони повернулися до України 7 вересня 2019 року в рамках взаємного звільнення Україною і РФ утримуваних осіб.</p>
      <p>17 листопада захоплені українські судна у супроводі російської берегової охорони вийшли з акваторії Керчі в сторону Чорного моря, а 18 листопада <a href="https://glavcom.ua/news/poverneni-rosijeyu-korabli-pryamuyut-do-odesi--640684.html">передані українській стороні</a>. У МЗС України заявили, що після повернення суден буде здійснено їх ретельну перевірку та експертизу для з'ясування, в якому вони стані й чи були вилучені з них обладнання та документація.</p>
      <p>У відомстві нагадали, що, незважаючи на повернення моряків і кораблів, триває спір про порушення Росією імунітетів трьох військово-морських суден і 24 членів їхніх екіпажів. Арбітражний трибунал Міжнародного суду ООН 21 листопада проведе слухання у справі про порушення прав України як прибережної держави в Чорному, Азовському морях та Керченській протоці.</p>
      <related>
        <a href="https://glavcom.ua/news/poverneni-rosijeyu-korabli-pryamuyut-do-odesi--640684.html"/>
        <a href="https://glavcom.ua/news/rosiya-povernula-ukrajini-zahopleni-korabli--640668.html"/>
        <a href="https://glavcom.ua/news/ukrajinski-buksiri-pribuli-v-rayon-de-rf-peredavatime-zahopleni-kateri-640607.html"/>
      </related>
    </article>
  </body>
</html>