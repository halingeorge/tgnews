<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/olotachos-pros-tin-kanonikotita-vadizi-ethniki-me-ton-fant-sip"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T18:35:00+00:00"/>
    <meta property="og:title" content="Ολοταχώς προς την κανονικότητα βαδίζει η Εθνική με τον Φαν’τ Σιπ"/>
    <meta property="og:description" content="Ο Βασίλης Μάστορας αρθρογραφεί για τη νίκη που θα κυνηγήσει η Εθνική Ελλάδας κόντρα στην Φινλανδία"/>
  </head>
  <body>
    <article>
      <h1>Ολοταχώς προς την κανονικότητα βαδίζει η Εθνική με τον Φαν’τ Σιπ</h1>
      <h2>Ο Βασίλης Μάστορας αρθρογραφεί για τη νίκη που θα κυνηγήσει η Εθνική Ελλάδας κόντρα στην Φινλανδία</h2>
      <address><time datetime="2019-11-18T18:35:00+00:00">18 Nov 2019, 18:35</time> by <a rel="author">Βασίλης  Μάστορας</a></address>
      <p>Εχει λόγους η Εθνική ομάδα ποδοσφαίρου να κυνηγήσει τη νίκη σήμερα απέναντι στην Φινλανδία. Την ομάδα που μαζί με την Ιταλία πήραν από τον όμιλο της Εθνικής μας το εισιτήριο για το επετειακό Euro. Aρα για λόγους γοήτρου πρώτα, η Ελλάδα θα πρέπει να νικήσει σήμερα την αντίπαλο της.</p>
      <p>Οι Φινλανδοί ούτε καλύτερο ρόστερ έχουν, ούτε περισσότερες εμπειρίες απ’ αυτές που έχει το αντιπροσωπευτικό μας συγκρότημα. Παρ’ όλα αυτά πέτυχε την πρώτη της πρόκριση σε τελική φάση Euro. Στόχος που ήταν εφικτός για την ελληνική ομάδα, σύμφωνα με τη δυναμική του ομίλου. Κανείς δεν πίστευε ότι η ελληνική ομάδα μπορούσε να τερματίσει πρώτη, με την Ιταλία παρούσα. Ομως οι υπόλοιπες ομάδες ή ήταν του χεριού της Ελλάδας ή μικρότερης δυναμικότητας. Παρ’ όλα αυτά η Εθνική κατάφερε να αποκλεισθεί και να είναι απούσα για τέταρτη συνεχόμενη φορά από τελική φάση μίας διεθνούς διοργάνωσης.</p>
      <p>Ο άλλο λόγος που θα έχει αξία μία νίκη σήμερα κόντρα στους Φινλανδούς είναι ότι μετά τον Οκτώβριο του 2016 η Εθνική θα καταφέρει να πετύχει τρεις νίκες στη σειρά. <br/>Ολα αυτά πάντως λίγη αξία έχουν μπροστά στην αγωνιστική μεταμόρφωση της Εθνικής ομάδας. Ο Φαν’τ Σιπ κατάφερε μετά από τους πρώτους αγώνες που μάθαινε το υλικό να βρει τη συνταγή εκείνη που φέρνει νίκες στην Εθνική. Δηλαδή να σχηματίσει μία ομάδα η οποία θα διψάει για την επιτυχία. Ικανή να δημιουργεί 20 τελικές κόντρα στην Αρμενία που ήθελε να τελειώσει με ψηλά το κεφάλι την προκριματική φάση και να ρίχνει στο καναβάτσο την Βοσνία Ερζεγοβίνη, η οποία έχει παίκτες με παραστάσεις από μεγάλα ποδοσφαιρικά club. O Oλλανδός έκανε το αυτονόητο μόλις έμαθε τα… γράμματα της Εθνικής ομάδας. Εμπιστεύθηκε τους ποδοσφαιριστές που βάζουν το «εγώ» κάτω από το εθνόσημο. Ετσι κέρδισε τον απαιτούμενο χρόνο ώστε να προετοιμάσει σε κλίμα ηρεμίας την ομάδα για την προκριματική φάση του Παγκοσμίου Κυπέλλου του Κατάρ, τον χειμώνα του 2022.</p>
      <p>Οι διεθνείς είναι ολοφάνερο ότι απολαμβάνουν πλέον τη συμμετοχή τους στην Εθνική ομάδα. Το βλέπεις σ’ όλες τις κινήσεις τους. Στον τρόπο που αγωνίζονται μέσα στο γήπεδο, την ομαδικότητα, στους πανηγυρισμούς τους.</p>
      <p>Σαφώς και η προσπάθεια στον δρόμο για το Κατάρ δεν θα είναι εύκολη. Εχει μεγάλο βαθμό δυσκολίας και μπόλικο άγχος. Καμία αντίρρηση. Αυτή η Εθνική όμως με τον τρόπο που αγωνίσθηκε κόντρα στην Ιταλία, τη Βοσνία και την Αρμενία σε πείθει ότι ακόμη κι όταν θα χάνει θα έχει χάσει μετά από μεγάλη μάχη. Κι αυτό είναι αισιόδοξο μήνυμα.</p>
      <p>*Από την έντυπη έκδοση της Metrosport (18/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/ta-atermona-paramithia-tis-chalimas-ki-iraklis"/>
        <a href="http://www.metrosport.gr/article/file-afto-pou-ekane-tsitsipas-ine-megalitero-apo-to-euro-2004"/>
        <a href="http://www.metrosport.gr/article/gelia-theatriki-parastasi-apo-ton-olimpiakoapistefti-apofasi-avgenaki"/>
        <a href="http://www.metrosport.gr/article/sintomi-thitia-tou-angelou-stin-ethniki-itan-lathos-tou-grammenou"/>
        <a href="http://www.metrosport.gr/article/simantikes-epistrofes-ke-nea-diastasi-pou-dinoun"/>
        <a href="http://www.metrosport.gr/article/mpike-nero-st-avlaki-ke-meni-na-gini-potami"/>
      </related>
    </article>
  </body>
</html>