<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-vydal-ios-13-2-3-aktualizace-opravuje-dalsi-ctyri-chyby/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-18T18:35:27+00:00"/>
    <meta property="og:title" content="Vyšel nový iOS 13.2.3. Aktualizace opravuje další čtyři chyby"/>
    <meta property="og:description" content="Apple vydává další opravné aktualizace. Pro iPhony a iPady před malou chvílí vyšel iOS 13.2.3 a iPadOS 13.2.3. Jedná se o další minoritní updaty, v rámci kterých se Apple zaměřil na opravy čtyř chyb."/>
  </head>
  <body>
    <article>
      <h1>Vyšel nový iOS 13.2.3. Aktualizace opravuje další čtyři chyby</h1>
      <address><time datetime="2019-11-18T18:35:27+00:00">18 Nov 2019, 18:35</time> by <a rel="author">Dan Pražák</a></address>
      <p>Apple vydává další opravné aktualizace. Pro iPhony a iPady před malou chvílí vyšel iOS 13.2.3 a iPadOS 13.2.3. Jedná se o další minoritní updaty, v rámci kterých se Apple zaměřil na opravy čtyř chyb.</p>
      <p>Nové verze přichází necelé dva týdny po <a href="https://jablickar.cz/apple-vydal-ios-13-2-2/">iPadOS 13.2.2 a iOS 13.2.2</a>, v rámci kterých došlo k opravě závažného problému s RAM, kdy systém prakticky ihned ukončoval některé aplikace spuštěné na pozadí.</p>
      <related>
        <a href="https://jablickar.cz/ios-13-2-casto-ukoncuje-aplikace-bezici-na-pozadi/"/>
      </related>
      <p>Nyní se Apple v nových aktualizacích opět zaměřuje na některé chyby, jež mohly uživatele při používání iPhonů a iPadů sužovat. Podle poznámek k aktualizaci se například podařilo vyřešit problém s nefunkčním vyhledáváním v systému a aplikacích Mail, Soubory a Poznámky. Apple také opravil chybu, kdy některé aplikace nestahovaly obsah na pozadí, či problém se zobrazováním obsahu v aplikaci Zprávy.</p>
      <h3>Novinky v iPadOS a iOS 13.2.3:</h3>
      <ol>
        <li>Opravuje chybu, která mohla způsobovat nefunkčnost vyhledávání v systému a v aplikacích Mail, Soubory a Poznámky</li>
        <li>Řeší problém se zobrazováním fotek, odkazů a dalších příloh v podrobnostech konverzací aplikace Zprávy</li>
        <li>Opravuje chybu, která mohla zabraňovat aplikacím ve stahování obsahu na pozadí</li>
        <li>Řeší problém, který mohl aplikaci Mail bránit ve stahování nových zpráv a způsobovat nezahrnutí citace původní zprávy v účtech Exchange</li>
      </ol>
      <p>iOS 13.2.3 a iPadOS 13.2.3 můžete stáhnout na kompatibilních iPhonech a iPadech v <b>Nastavení</b> –&gt; <b>Obecné</b> –&gt; <b>Aktualizace softwaru</b>. Update má okolo 103 MB (liší se dle zařízení a verze systému, ze které aktualizujete).</p>
      <figure>
        <a href="https://jablickar.cz/apple-vydal-ios-13-2-3-aktualizace-opravuje-dalsi-ctyri-chyby/ios-13-2-3/">
          <img src="https://jablickar.cz/wp-content/uploads/2019/11/iOS-13.2.3.jpg"/>
        </a>
      </figure>
    </article>
  </body>
</html>