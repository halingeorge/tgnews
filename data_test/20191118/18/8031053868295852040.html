<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b9%ce%b1%cf%84%ce%af-%cf%80%cf%81%ce%ad%cf%80%ce%b5%ce%b9-%ce%bd%ce%b1-%cf%84%cf%81%cf%8e%ce%bc%ce%b5-%ce%b7%ce%bb%ce%b9%cf%8c%cf%83%cf%80%ce%bf%cf%81%ce%bf%cf%85%cf%82-%ce%ba%ce%ac%ce%b8.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T18:45:18+00:00"/>
    <meta property="og:title" content="Γιατί πρέπει να τρώμε ηλιόσπορους κάθε μέρα"/>
    <meta property="og:description" content="Το ότι οι ξηροί καρποί είναι ωφέλιμοι για την υγεία μας είναι πλέον γνωστό, το ότι οι ηλιόσποροι, όμως, είναι από τις πιο θρεπτικές τροφές σε ολόκληρο τον κόσμο ίσως και να μην είναι τόσο διαδεδομένο. Μια ματιά στην ιστορία και το διατροφικό προφίλ του πολύτιμου αυτού σπόρου θα σάς πείσει…"/>
  </head>
  <body>
    <article>
      <h1>Γιατί πρέπει να τρώμε ηλιόσπορους κάθε μέρα</h1>
      <address>
        <time datetime="2019-11-18T18:45:18+00:00">18 Nov 2019, 18:45</time>
      </address>
      <p>
        <b>Το ότι οι ξηροί καρποί είναι ωφέλιμοι για την υγεία μας είναι πλέον γνωστό, το ότι οι ηλιόσποροι, όμως, είναι από τις πιο θρεπτικές τροφές σε ολόκληρο τον κόσμο ίσως και να μην είναι τόσο διαδεδομένο. Μια ματιά στην ιστορία και το διατροφικό προφίλ του πολύτιμου αυτού σπόρου θα σάς πείσει…</b>
      </p>
      <h3>Λίγη ιστορία…</h3>
      <p>Πρόκειται για τον καρπό του ηλίανθου (Helianthus annuus), η καλλιέργειά του οποίου ήταν γνωστή στη Βόρεια Αμερική από το 3000 π.Χ. Η ονομασία «ηλίανθος» οφείλεται στο γεγονός ότι η κεφαλή του λουλουδιού ακολουθεί τον ήλιο καθ’ όλη τη διάρκεια της ημέρας, ενώ το πρωί στρέφεται πάλι προς την ανατολή. Γύρω στο 1800, οι κάτοικοι της Βόρειας Αμερικής ξεκίνησαν να χρησιμοποιούν το σπόρο του φυτού όχι μόνο για την παραγωγή λαδιού, αλλά και αλευριού με το οποίο έφτιαχναν κέικ, ψωμί και άλλα αρτοπαρασκευάσματα. Πολύ σημαντικό ιστορικό γεγονός, είναι πως μία δεκαετία μετά το πυρηνικό ατύχημα στο Τσερνόμπιλ (1986), σε κάποιες από τις λίμνες της περιοχής δοκιμάστηκε μια πρωτοποριακή μέθοδος φυτοεξυγίανσης με ηλίανθους. Πάνω σε σχεδίες φυτεύτηκαν χιλιάδες ηλίανθοι με σκοπό την απορρόφηση ραδιενεργών στοιχείων δια μέσου των ριζών τους!</p>
      <figure>
        <img src="https://www.pentapostagma.gr/wp-content/uploads/2019/11/iliosporos_anoigma-575x383.jpg"/>
      </figure>
      <h3>Διατροφικός θησαυρός</h3>
      <p>Οι ηλιόσποροι έχουν αντιφλεγμονώδη δράση και μεγάλη περιεκτικότητα σε βιταμίνη E, η οποία έχει την ιδιότητα να εξουδετερώνει τις ελεύθερες ρίζες που συσσωρεύονται στον οργανισμό μας και να προστατεύει τα κύτταρα του δέρματος και της καρδιάς από τη γήρανση. Συμβάλλουν επίσης στη μείωση της χοληστερίνης και αποτελούν σημαντική πηγή αντιοξειδωτικών συστατικών, όπως το σελήνιο, που ισχυροποιεί την αντιοξειδωτική άμυνα και το ανοσοποιητικό σύστημα του ανθρώπινου οργανισμού.<br/>Οι ηλιόσποροι είναι ακόμη πλούσιοι σε ιχνοστοιχεία και βιταμίνες, όπως σίδηρο, χαλκό, φώσφορο, ψευδάργυρο, φυλλικό οξύ, βιταμίνη Β3, βιταμίνη Β1 και βιταμίνη Β6, σε καλά λιπαρά όπως τα ακόρεστα λιπαρά οξέα, ενώ περιέχουν και πρωτεΐνη. Μάλιστα, μαζί με τα φιστίκια Αιγίνης αποτελούν τον ξηρό καρπό με την υψηλότερη περιεκτικότητα σε φυτικές στερόλες. Επιπλέον, καταπολεμούν την αφυδάτωση και διατηρούν την ελαστικότητα της επιδερμίδας, ενώ καταπραϋνουν και τα νεύρα. Τέλος, βοηθούν στον ξεκούραστο ύπνο και παράλληλα προστατεύουν από την κατάθλιψη και το άγχος.</p>
      <h3>Πώς να τους απολαύσεις</h3>
      <p>Οι ηλιόσποροι αποτελούν ένα υγιεινό και απολαυστικό σνακ για μικρούς και μεγάλους και μπορούν εύκολα να μπουν στη διατροφή μας. Mπορείς να τους απολαύσεις με διάφορους τρόπους, σκέτους βλέποντας την αγαπημένη σου σειρά ή ταινία, μέσα σε βελουτέ σούπα, καθώς δημιουργούν ένα ιδιαίτερο γευστικό παιχνίδι , σε τυρομπισκότα ή μπάρες δημητριακών για ένα υγιεινό και γευστικό σνακ, αλλά και γιατί όχι στο δικό σου σπιτικό ψωμί.</p>
    </article>
  </body>
</html>