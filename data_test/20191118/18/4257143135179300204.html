<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/18/paks-2-a-magyar-allam-kitolna-a-vegtorlesztes-hataridejet"/>
    <meta property="og:site_name" content="infostart"/>
    <meta property="article:published_time" content="2019-11-18T18:00:17+00:00"/>
    <meta property="og:title" content="Paks 2: a magyar állam kitolná a végtörlesztés határidejét"/>
    <meta property="og:description" content="Hamarosan az Országgyűlés elé kerülhet Paks 2 finanszírozási szerződésének módosítása – mondta a két új blokk tervezéséért, megépítéséért és üzembe helyezéséért felelős tárca nélküli miniszter az Országgyűlés gazdasági bizottságának ülésén."/>
  </head>
  <body>
    <article>
      <h1>Paks 2: a magyar állam kitolná a végtörlesztés határidejét</h1>
      <address><time datetime="2019-11-18T18:00:17+00:00">18 Nov 2019, 18:00</time> by <a rel="author">Infostart / InfoRádió - Sipos Ildikó</a></address>
      <h3>Hamarosan az Országgyűlés elé kerülhet Paks 2 finanszírozási szerződésének módosítása – mondta a két új blokk tervezéséért, megépítéséért és üzembe helyezéséért felelős tárca nélküli miniszter az Országgyűlés gazdasági bizottságának ülésén.</h3>
      <p>Jelenleg a felvonulási terület létesítményeinek kivitelezése zajlik, ezzel párhuzamosan történik a két új paksi blokk létesítéséhez, csaknem 300 ezer oldalas műszaki tervdokumentáció összeállítása – közölte az ülésen Süli János, hozzátéve, hogy ennek a dokumentációnak a részét képezi az új blokkok műszaki tervei is, amelyet a fővállalkozó október elején átadott a Paks 2 Zrt. számára. A hivatalos jegyzőkönyv felvételével pedig ezeket be is fogadta a projekttársaság.</p>
      <p>"Végig az volt az elképzelésünk, hogy nem a határidő a legfontosabb ebben az évben, hanem olyan blokkot kell építenünk, illetve olyan tervet kell átvennünk, ami alapján engedélyezhető a beruházás – fogalmazott. – Most úgy látjuk, hogy ilyen tervet sikerült kapnunk."</p>
      <p>A Paksi Atomerőmű két új blokkja tervezéséért, megépítéséért és üzembe helyezéséért felelős tárca nélküli miniszter hangsúlyozta,</p>
      <blockquote>világszínvonalú blokkokat fognak építeni megfelelő referenciákkal, a beruházáshoz éppen ezért több ezer engedély szükséges.</blockquote>
      <p>"Ez garantálja, hogy nem egy-két év szavatossággal és garanciával, hanem 60 évig, a tervezett üzemidőre minimum működő, biztonságos teljesítménykihasználású tényezőt is tudja" – tette hozzá.</p>
      <p>Az ülésen az MSZP-s Bangóné Borbély Ildikó a Paks 2 beruházás várható céldátumáról kérdezte a minisztert. "Az eredetileg tervezett ütemezéshez viszonyítva hány hónapos késésben van a projekt megvalósítása? – tette föl a kérdést. – Mert egyre többet halljuk, hogy egyre nagyobb a késés."</p>
      <p>A független Székes Sándor a hitelfelvétel részleteiről érdeklődött: "Ha jól értem, itt most tárgyalások vannak, és, amennyiben az orosz félt nem lehet változásra bírni, akkor, könnyen előfordulhat, hogy jóval hamarabb kell visszafizetni a pénzt, mint hogy maga a dolog el kezdene működni" – jegyezte meg.</p>
      <p>Az LMP-s Csárdi Antal azt kifogásolta, hogy nem tudni pontosan, mennyibe kerül a Paks 2-beruházás. "Mennyibe fog kerülni nekünk Paks 2? És ebben a kontextusban szeretném megkérdezni tisztelettel, hogy mennyibe fog kerülni nekünk Paks 1 leszerelése?"</p>
      <p>Süli János válaszában elmondta, hamarosan az Országgyűlés elé kerülhet a Paks 2-projekt finanszírozási szerződésének módosítása, amellyel egyidejűleg a beruházás befejezésének határideje is módosul. "Hiszen a véghatáridőket a finanszírozási szerződés jóváhagyásával fogom érvényessé tenni" – fogalmazott.</p>
      <p>A tárca nélküli miniszter azt is közölte, Magyarország kitolná a végtörlesztés határidejét, így</p>
      <blockquote>a magyar állam nem 2026-ban kezdené a 10 milliárd eurós hitel törlesztőrészletének és kamatának visszafizetését,</blockquote>
      <p>hanem akkor, amikor a blokkokat üzembe helyezték.</p>
      <p>
        <i>Nyitókép: MTI/Sóki Tamás</i>
      </p>
      <p>
        <b>Kapcsolódó hang</b>
      </p>
      <p>Süli János meghallgatása</p>
      <figure>
        <audio src="https://infostart.hu/audio/00005/0000526db.mp3"/>
      </figure>
      <p> </p>
    </article>
  </body>
</html>