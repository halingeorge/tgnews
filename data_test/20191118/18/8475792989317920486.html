<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/redaren-ar-det-sympatistrejk-eller-sabotage"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T18:15:02+00:00"/>
    <meta property="og:title" content="Redaren: ”Jag är rent ut sagt förbannad”"/>
    <meta property="og:description" content="Fartygstrafiken över Östersjön har flera gånger drabbats av finländska strejkvarsel de senaste åren. Peter Ståhlberg, vd på Wasaline, funderar nu på att övergå till svenskflaggade fartyg. – Är det sympatistrejk eller sabotage kan man ju fråga. Jag är rent ut sagt förbannad, säger han till SVT Nyheter."/>
  </head>
  <body>
    <article>
      <h1>Redaren: ”Jag är rent ut sagt förbannad”</h1>
      <address><time datetime="2019-11-18T18:15:02+00:00">18 Nov 2019, 18:15</time> by <a rel="author">Andreas Söderlund</a></address>
      <p>
        <b>Fartygstrafiken över Östersjön har flera gånger drabbats av finländska strejkvarsel de senaste åren. Peter Ståhlberg, vd på Wasaline, funderar nu på att övergå till svenskflaggade fartyg.<br/>– Är det sympatistrejk eller sabotage kan man ju fråga. Jag är rent ut sagt förbannad, säger han till SVT Nyheter.</b>
      </p>
      <p>Senast förra vintern gick Finlands Sjömans-Union ut med strejkvarsel. Och nu sker det igen då fackförbundet genomför sympatiåtgärder med de postanställda i Finland.</p>
      <p>Alla finskflaggade fartyg hotas bli stående från och med måndag morgon nästa vecka.</p>
      <h3>”Jävligt orättvist”</h3>
      <p>Peter Ståhlberg, vd på Wasaline som kör mellan Umeå och Vasa, reagerar starkt på beskedet.</p>
      <p>– Jag tycker att det är jävligt orättvist för oss som har finskt flagg. Det är bara att styra över kunderna till svenskflaggade fartyg. Det är ett hån mot de som är anställda, säger han.</p>
      <p>Han fortsätter:</p>
      <p>– Vi ser direkt att folk slutar boka med oss när det händer. De kan inte sitta och vänta på om det blir strejk eller inte. Vi drabbas hårt ekonomiskt av det.</p>
      <h3>Överväger svenskt flagg</h3>
      <p>Strejkvarslen är betydligt fler i Finland än i Sverige och enligt Ståhlberg överväger nu flera finska rederier att gå över till svenskflaggade fartyg.</p>
      <p>– Alla säger samma sak, nu är det upp till bevis. Nu ska vi börja tänka på vilken flagga vi har! Och nu har vi också börjat aktivera oss och börjat fundera på att gå över till svenskt flagg, säger Peter Ståhlberg.</p>
    </article>
  </body>
</html>