<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/bonus-bebe-madre-extracomunitaria-1.4894312"/>
    <meta property="og:site_name" content="La Nazione"/>
    <meta property="article:published_time" content="2019-11-18T18:59:00+00:00"/>
    <meta property="og:title" content="L'Inps nega il bonus bebè a madre extracomunitaria, ma il tribunale lo condanna a darlo"/>
    <meta property="og:description" content="Sentenza del giudice del lavoro di Pistoia: accolto il ricorso di una donna nordafricana"/>
  </head>
  <body>
    <article>
      <h1>L'Inps nega il bonus bebè a madre extracomunitaria, ma il tribunale lo condanna a darlo</h1>
      <h2>Sentenza del giudice del lavoro di Pistoia: accolto il ricorso di una donna nordafricana</h2>
      <address>
        <time datetime="2019-11-18T18:59:00+00:00">18 Nov 2019, 18:59</time>
      </address>
      <p>Pistoia, 18 novembre 2019 - Il <b>bonus bebè da 800 euro </b>previsto dalla legge di bilancio 2017 è un contributo al quale <b>hanno diritto tutte le madri regolarmente presenti sul territorio italiano</b>, anche se extracomunitarie. Lo ha stabilito il <b>tribunale del lavoro di Pistoia </b>che ha <b>condannato l'Inps al pagamento del bonus</b> richiesto nel 2017 da una<b> nordafricana</b>. Secondo quanto emerso, il tribunale ha accolto il ricorso della donna, che considerava discriminatorio il rifiuto di erogare il bonus oppostole dall'Inps. La donna aveva un permesso di soggiorno per motivi familiari che le consentiva di vivere in Italia. In base a quanto sottolineato nell'ordinanza, emessa dal giudice Francesco Barracca, la legge di bilancio 2017 stabilisce un premio alla nascita di 800 euro da corrispondere in un'unica soluzione su domanda della futura madre, senza alcun riferimento alla nazionalità della donna.</p>
      <p>Per il giudice, l'Inps ha negato il bonus alla madre straniera poiché «ha previsto, in sede amministrativa, delle condizioni per l'accesso alla prestazione che la legge non ha né previsto né disciplinato, e ha introdotto, quindi, delle modifiche a una norma di fonte primaria, restringendo, in maniera non ammissibile, la platea delle destinatarie del beneficio».</p>
      <p>© Riproduzione riservata</p>
    </article>
  </body>
</html>