<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717869/%D8%A7%D9%85%D9%86%DB%8C%D8%AA-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D8%A7%D8%B3%D9%84%D8%A7%D9%85%D8%B4%D9%87%D8%B1-%DA%86%D9%87%D8%A7%D8%B1%D8%AF%D8%A7%D9%86%DA%AF%D9%87-%D9%88-%D8%B4%D9%87%D8%B1%DB%8C%D8%A7%D8%B1-%D8%A8%D8%B1%D9%82%D8%B1%D8%A7%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-18T18:52:19+00:00"/>
    <meta property="og:title" content="امنیت در شهرهای اسلامشهر، چهاردانگه و شهریار برقرار است"/>
    <meta property="og:description" content="پس از دو روز ناآرامی در برخی شهرهای حاشیه‌ای تهران، امروز و امشب (دوشنبه ٢٧ آبان) با کمک نیروهای انتظامی، امنیت و آرامش در شهرهای اسلامشهر، چهاردانگه و شهریار حاکم شد."/>
  </head>
  <body>
    <article>
      <h1>امنیت در شهرهای اسلامشهر، چهاردانگه و شهریار برقرار است</h1>
      <address><time datetime="2019-11-18T18:52:19+00:00">18 Nov 2019, 18:52</time> by <a rel="author">فرزاد گمار</a></address>
      <p>پس از دو روز ناآرامی در برخی شهرهای حاشیه‌ای تهران، امروز و امشب (دوشنبه ٢٧ آبان) با کمک نیروهای انتظامی، امنیت و آرامش در شهرهای اسلامشهر، چهاردانگه و شهریار حاکم شد.</p>
      <p>گزارش خبرنگاران ایسنا از شهرهای اسلامشهر، چهاردانگه و شهریار حاکی است،  پس از دو روز ناآرامی و اغتشاش در برخی شهرهای حاشیه‌ای کلانشهر تهران، امروز و امشب (دوشنبه، ٢٧ آبان) با کمک نیروهای انتظامی، امنیت در شهرهای اسلامشهر، چهاردانگه و شهریار حاکم شده است.</p>
      <p>بنابر این گزارش‌ها، آرامش و امنیت در شهرهای یادشده برقرار است و نیروی انتظامی نیز در میادین و خیابان‌های اصلی این شهرها حضور دارد و رفت‌وآمد به‌طور عادی در جریان است و آرامش بر این شهرها حاکم شده است. <br/>این شهرها در دو روز و دو شب گذشته ملتهب بودند، به‌طوری‌که بسیاری از بانک‌ها و پمپ بنزین‌های این مناطق و اموال و مغازه‌های برخی از مردم تخریب یا به آتش کشیده شدند.</p>
      <p>در همین حال، فرماندار شهرستان اسلامشهر ساعتی پیش خبر شایعه شهادتش را تکذیب کرد و گفت: هم‌اکنون در فرمانداری شهرستان اسلامشهر مشغول به کار هستم.</p>
      <p>مسعود مرسل‌پور شامگاه دوشنبه(۲۷ آبان) در گفت‌وگو با خبرنگار ایسنا، در خصوص شایعه شهادت وی در شهرستان اسلامشهر، خاطرنشان کرد: هیچ‌گونه سوءقصدی به بنده نشده است و هم اکنون در فرمانداری شهرستان اسلامشهر مشغول به کار هستم.</p>
      <p>وی ادامه داد: ساعاتی پیش در برخی شبکه‌های ماهواره‌ای خبری در خصوص شهادت بنده پخش شد که این موضوع واقعیت ندارد و بنده در شهرستان اسلامشهر مشغول خدمت به مردم انقلابی هستم.</p>
      <p>فرماندار شهرستان اسلامشهر افزود: ما که توفیق شهادت را نداریم و هم‌اکنون هم به عنوان خدمتگزار مردم در اسلامشهر حضور دارم، تا این لحظه به شهادت نرسیده‌ام.</p>
      <p>معاون اجتماعی فرماندهی انتظامی غرب استان تهران نیز اعلام کرد که، هیچ‌یک از پاسگاه‌ها و کلانتری‌های نیروی انتظامی به دست اغتشاشگران نیفتاده و چنین اخباری کذب است.</p>
      <p>سرهنگ مهدی سرپناه گفت: در حال حاضر امنیت در سراسر غرب استان تهران برقرار است و تمام منطقه به دقت رصد می‌شود.</p>
      <p>وی تاکید کرد: قطعا برخورد پلیس با آشوبگران و افرادی که به اموال عمومی خسارت بزنند، مقتدرانه خواهد بود.</p>
      <p>انتهای پیام</p>
    </article>
  </body>
</html>