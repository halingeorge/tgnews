<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/drog-teszt-mit-mutat-ki/"/>
    <meta property="og:site_name" content="FEMINA"/>
    <meta property="article:published_time" content="2019-11-18T18:06:02+00:00"/>
    <meta property="og:title" content="Melyik drog meddig marad a szervezetben? Meglepőek lehetnek a számok"/>
    <meta property="og:description" content="Vannak drogok, amelyek hónapokig kimutathatók a szervezetből."/>
  </head>
  <body>
    <article>
      <h1>Melyik drog meddig marad a szervezetben? Meglepőek lehetnek a számok</h1>
      <h2>Vannak drogok, amelyek hónapokig kimutathatók a szervezetből.</h2>
      <address><time datetime="2019-11-18T18:06:02+00:00">18 Nov 2019, 18:06</time> by <a rel="author">Tamás Katalin</a></address>
      <p>Hol a felső tízezer kokainbotrányaitól hangos a sajtó, hol a doppingügyektől, hol az öntudatlan, Hős utcai „zombiktól”, egy biztos: a tudatmódosító szerek máig nem veszítettek semmit a népszerűségükből, sőt, gyakorta kerülnek elő, és terjednek el az emberek körében újabb és újabb partidrogok. </p>
      <p>Noha a kábítószer terjesztése mellett már a birtoklás is büntetőjogi következménnyel jár, mára egyre többen belátják, hogy a drogfogyasztást nem elegendő büntetőjogi kontextusban taglalni, de részben egészségügyi és szociális problémaként kell rá tekinteni. </p>
      <h3>Meddig és hogyan mutatható ki a drog a szervezetben?</h3>
      <p>A kábítószereket kimutató vizsgálatokra a rutinszerű doppingvizsgálatokon túl a legtöbbször valamilyen súlyos, akár életeket követelő közúti baleset után kerül sor, esetleg egy közfelháborodást keltő botrányt követően. Mégis érdekes adat, hogy számos drog még hónapokkal a fogyasztás után is kimutatható a szervezetből.</p>
      <figure>
        <img src="https://kep.cdn.indexvas.hu/1/0/3036/30363/303631/30363101_578fe0e0163f71fed22dc44799a3e6d5_wm.jpg"/>
      </figure>
      <p>A drog jelenléte nemcsak néhány napig vizsgálható a vizeletből, de sok esetben a vérből és a hajból is kimutatható. Érdekes, hogy míg egyes fajták - még a rendkívül addiktív heroin vagy LSD is - néhány óra alatt már nem jelenik meg a vizeletben és a vérben, mások, sok esetben a könnyűdrognak tekintett kábítószerek is olyan folyamatokat indítanak el, amelyek még hónapokkal később is egyértelműsítik a fogyasztást.</p>
      <h3>Néhány érdekes adat</h3>
      <p>A következő, ismertebb drogok kiürülési ideje a szervezetből érdekes és meglepő lehet, a listát a <a href="https://www.sciencealert.com/here-s-how-long-drugs-stay-in-your-body-weed-cocaine-MDMA-science">Science Alert</a> magazin tette közzé a Business Insider adatai alapján.</p>
      <ul>
        <li>LSD: a vérben 3 óráig, a vizeletben 3 napig, a hajban több mint 3 napig.</li>
        <li>Morfium: a vérben 8 óráig, a vizeletben 6 napig, a hajban több mint 90 napig.</li>
        <li>Heroin: a vérben 12 óráig, a vizeletben 4 napig, a hajban több mint 90 napig.</li>
        <li>Amfetamin, így a speed is: a vérben 12 napig, a vizeletben 3 napig, a hajban több mint 90 napig.</li>
        <li>Alkohol: a vérben 12 napig, a vizeletben 5 napig, a hajban több mint 90 napig.</li>
        <li>Metamfetamin, kristály: a vérben 37 napig, a vizeletben 6 napig, a hajban több mint 90 napig.</li>
        <li>MDMA, extasy: a vérben 48 napig, a vizeletben 4 napig, a hajban több mint 90 napig.</li>
        <li>Kokain: a vérben 48 napig, a vizeletben 4 napig, a hajban több mint 90 napig.</li>
        <li>Barbiturátok: a vérben 48 napig, a vizeletben 4 napig, a hajban több mint 90 napig.</li>
        <li>Kannabisz: a vérben 14 napig, a vizeletben akár 30 napig, a hajban több mint 90 napig.</li>
      </ul>
      <p>
        <b>Drogteszt otthon</b>
      </p>
      <p>A drogtesztekhez már nem feltétlenül van szükség laboratóriumi körülményekre. Az amfetamin, a metamfetamin, az opiátok, a kannabisz, a barbiturátok, a pszichoaktív hatású benzodiazepin, a triciklusos antidepresszáns, a metadon és az extasy, azaz MDMA <a href="https://www.feminashop.hu/egeszseg-fitnesz-dieta/egeszseg-vitaminok-kozmetikumok/egeszsegmegorzes/drogkontroll-10-drogteszt.html">otthoni gyorsteszttel is kimutatható</a>.</p>
      <p>Jól látható tehát, hogy egyáltalán nem attól függ a drogok kimutathatósága, hogy mennyire számítanak kemény szereknek, illetve milyen mértékben okozhatnak függőséget, a háttérben a könnyűdrogok is komoly kémiai és biológiai folyamatokat tudnak elindítani a szervezetben, amivel elárulják jelenlétüket akár hónapokkal a fogyasztásuk után is.</p>
      <p>
        <b>A metamfetamin arcai</b>
      </p>
      <p>A drogellenes kampányok egyik legnagyobb hatású példája A metamfetamin arcai, amely előtte-utána képeken mutatja meg a droghasználókat.</p>
      <figure>
        <img src="https://kep.index.hu/1/0/1586/15868/158689/15868981_865583_439f4fbc7a988520e284af1d7fe926d4_wm.jpg"/>
        <figcaption>
          <a href="https://femina.hu/egeszseg/drog-hatasa-arcra/">Nézegess képeket! 6 kép<br/><b>Néhány hónap alatt öregedett így meg a gyönyörű, fiatal nő: ezt tette vele a drog</b></a>
        </figcaption>
      </figure>
      <p>
        <i>(Képek: Getty Images Hungary.)</i>
      </p>
    </article>
  </body>
</html>