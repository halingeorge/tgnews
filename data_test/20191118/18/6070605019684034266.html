<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/pellicula-flamenc-Rosalia-Carlos-Saura_0_2346365495.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T18:13:40+00:00"/>
    <meta property="og:title" content="Carlos Saura vol fer una pel·lícula sobre flamenc amb Rosalía"/>
    <meta property="og:description" content="El cineasta espera la resposta de l'artista de Sant Esteve Sesrovires"/>
  </head>
  <body>
    <article>
      <h1>Carlos Saura vol fer una pel·lícula sobre flamenc amb Rosalía</h1>
      <h2>El cineasta espera la resposta de l'artista de Sant Esteve Sesrovires</h2>
      <address>
        <time datetime="2019-11-18T18:13:40+00:00">18 Nov 2019, 18:13</time>
      </address>
      <p>El cineasta Carlos Saura ha ofert a Rosalía treballar en una pel·lícula sobre flamenc. Tanmateix, admet que el projecte està paralitzat a l'espera de la resposta de l'artista. "Ara és en un altre món", ha dit Saura recordant <a href="https://www.ara.cat/cultura/Rosalia-triomfa-Grammy-Latinos-Llatins_0_2344565599.html">l'èxit de Rosalía als Estats Units</a>.</p>
      <p>"He vist la Rosalía i he parlat amb ella a Mèxic per dir-li que m'agradaria treballar amb ella, però ja veurem si funciona, perquè ara ella és en un altre món, l'americà. I això em preocupa perquè ara està amb agents americans i això complica molt les coses", ha explicat Saura a Europa Press.</p>
      <p>La idea de Saura per a la pel·lícula gira al voltant de Rosalía com a representant del "flamenc actual" i buscant altres artistes joves que "ella conegui" per abordar "com ha canviat el flamenc". Al llarg de la seva carrera, Saura ha rodat amb diferents figures del flamenc, com ara Antonio Gades, Paco de Lucía, Carmen Linares, Cristina Hoyos, Sara Baras, Miguel Poveda i Estrella Morente. I Rosalía va interpretar a la gala dels premis Goya una versió de <i>Me quedo contigo</i>, de los Chunguitos, la cançó que Saura va fer servir a la banda sonora de la pel·lícula <i>Deprisa, deprisa</i>.</p>
      <figure>
        <img src="https://www.ara.cat/2019/02/04/cultura/Rosalia-moment-actuacio-Goya-Sevilla_2174192597_60178244_117x66.jpg"/>
      </figure>
      <p>
        <a href="https://www.ara.cat/cultura/Rosalia-Goya-chungitos-orfeo-catala_0_2174182601.html">Rosalía i el repte de no deixar ningú indiferent als Goya</a>
      </p>
      <p>Segons el director de <i>Cría cuervos</i>, <a href="https://www.ara.cat/cultura/fenomen-Rosalia-reobre-apropiacio-cultural_0_2064393563.html">les crítiques a Rosalía per la seva "manca d'ortodòxia"</a> en el flamenc no tenen raó de ser. "Jo estic en contra de l'ortodòxia. En les meves pel·lícules musicals he intentat saltar-me això i també he tingut problemes. Cal innovar en el flamenc, que és un món mot ample, però amb cura: sempre dins del flamenc, que després un se n'allunya i pot ser una altra cosa", ha afegit Saura.</p>
    </article>
  </body>
</html>