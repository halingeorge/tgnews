<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622200/%D8%A7%DB%8C%D9%86%D8%AA%D8%B1%D9%86%D8%AA-%DA%A9%DB%8C-%D9%88%D8%B5%D9%84-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T18:00:00+00:00"/>
    <meta property="og:title" content="اینترنت کی وصل خواهد شد؟"/>
    <meta property="og:description" content="علی ربیعی گفت: تا یکی دو روز آینده ان شاءالله اینترنت برخی استان‌ها که مشکل امنیتی در آن وجود ندارد، وصل خواهد شد."/>
  </head>
  <body>
    <article>
      <h1>اینترنت کی وصل خواهد شد؟</h1>
      <address>
        <time datetime="2019-11-18T18:00:00+00:00">18 Nov 2019, 18:00</time>
      </address>
      <p>
        <i>علی ربیعی گفت: تا یکی دو روز آینده ان شاءالله اینترنت برخی استان‌ها که مشکل امنیتی در آن وجود ندارد، وصل خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی ربیعی، سخنگوی دولت در نشست خبری مشترک با مسئولین مربوط به طرح اصلاح قیمت بنزین، اعلام کرد: متاسفانه دیدیم برخی به بهانه اجرای مصوبه اقدام به اغتشاش، حمله به زیر ساخت ها، اموال خصوصی مردم و تخریب مراکزی مثل بانک ها کردند.</p>
      <p>وی افزود: افرادی که هیجانی تا دیروز در این تجمعات حضور داشتند، امروز دیگر نیستند.</p>
      <figure>
        <img src="https://aftabnews.ir/files/fa/news/1398/8/27/360887_135.jpg"/>
      </figure>
      <p>وی در پاسخ به پرسش دیگری در ارتباط با آمار کشته شدگان و تعداد تجمعات اخیر گفت: حدود هشتاد درصد امروز کاهش تجمعات را داشتیم. از دیروز به این طرف ما مردم نگران حادی را نمی بینیم. هیچ کسی در خیابان مجروح نشده است، همه در حمله به تاسیسات نظامی بودند. تعدادی هم با تیراندازی‌هایی بوده که بیرون آمده است. برای ارایه آمار دقیق نیازمند چند روز فرصت هستیم تا آمار ارقام مجروحان و معترضین را گزارش دهیم.</p>
      <p>وی با بیان اینکه امروز حتی برخی از افرادی که در این مسائل حضور هیجانی داشتند نیز دیده نمی‌شوند، گفت: ما برای آنان هم احترام قائلیم چرا که حق دارند نوع اعتراض خود را داشته باشند ولی کسانی که امروز در صحنه حاضرند حتی از آن جمع هم نیستند.</p>
      <p>سخنگوی دولت در ارتباط با قطع شدن اینترنت گفت: وقتی اعتراض ها ایجاد شد اینترنت بود اما وقتی سنگ در خیابان ها خالی می‌شد و از طریق اینترنت اطلاع رسانی می‌کردند شورای امنیت کشور تصمیم به قطع اینترنت گرفت. بانک ها و امثال آن از طریق فعال شدن اینترنت ملی مشکلی ندارند.</p>
      <p>وی ادعا کرد: تا یکی دو روز آینده ان شاءالله اینترنت برخی استان‌ها که مشکل امنیتی در آن وجود ندارد، وصل خواهد شد.</p>
    </article>
  </body>
</html>