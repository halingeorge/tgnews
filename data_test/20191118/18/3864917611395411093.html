<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820705-naftogaz-zminiv-kerivnika-problemnih-tec-dubneviciv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T18:51:00+00:00"/>
    <meta property="og:title" content="Проблеми з опаленням на Львівщині: Нафтогаз змінив керівника ТЕЦ Дубневичів"/>
    <meta property="og:description" content="НАК &quot;Нафтогаз&quot; призначив новим керівником Новороздільської та Новояворівської ТЕЦ Івана Сороку - таким чином виконано один із пунктів плану дій щодо вирішення ситуації з теплопостачанням міст Новояворівськ та Новий Розділ."/>
  </head>
  <body>
    <article>
      <h1>Проблеми з опаленням на Львівщині: Нафтогаз змінив керівника ТЕЦ Дубневичів</h1>
      <h2>НАК "Нафтогаз" призначив новим керівником Новороздільської та Новояворівської ТЕЦ Івана Сороку - таким чином виконано один із пунктів плану дій щодо вирішення ситуації з теплопостачанням міст Новояворівськ та Новий Розділ.</h2>
      <address>
        <time datetime="2019-11-18T18:51:00+00:00">18 Nov 2019, 18:51</time>
      </address>
      <p>Про це повідомляє <a href="http://www.naftogaz.com/www/3/nakweb.nsf/0/DC8CE457E9613273C22584B600602E1C?OpenDocument&amp;year=2019&amp;month=11&amp;nt=%D0%9D%D0%BE%D0%B2%D0%B8%D0%BD%D0%B8&amp;">пресслужба Нафтогазу.</a></p>
      <p>"Новим керівником Новороздільської та Новояворівської ТЕЦ, які є відокремленим підрозділом підприємства групи Нафтогаз ТОВ "Нафтогаз Тепло", призначено Івана Сороку. Таким чином, виконано ще один з пунктів плану дій щодо вирішення ситуації з теплопостачанням міст Новояворівськ та Новий Розділ", - йдеться у повідомленні.</p>
      <p>Як зазначається, Сорока має 20-річний досвід роботи в енергетичному секторі. Протягом цього часу він працював на підприємствах теплогенерації Одеської та Запорізької областей, де обіймав низку виробничих та керівних посад. До сьогодні Сорока займав посаду головного інженера КП "Тепловодоканал" у м. Енергодар.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2818515-naftogaz-rozpoviv-ak-rozvazuvatime-problemi-z-teplom-novoavorivska-ta-novogo-rozdolu.html">"Нафтогаз" розповів, як розв'язуватиме проблеми з теплом Новояворівська та Нового Роздолу</a>
      </blockquote>
      <p>Як повідомляв Укрінформ, у двох містах на Львівщині — Новому Роздолі та Новояворівську стався зрив опалювального сезону. Тут у 2018 році на теплоцентралях, які належать народним депутатам VIII скликання братам Богдану та Ярославу Дубневичам, виявили розкрадання газу на суму в 1,4 мільярда гривень. Після цього суд арештував ТЕЦ, майнові комплекси передали Агентству з розшуку та менеджменту активів АРМА, яке передало теплоцентралі в управління приватній столичній фірмі "Гарант Енерго М". Проте новий управитель не зміг налагодити теплопостачання, виникла заборгованість по зарплаті працівникам ТЕЦ, через що з підприємств масово звільнилися люди. Крім того, "Гарант Енерго М" заборгувало 380 мільйонів гривень за спожитий на ТЕЦ газ.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819923-opalenna-u-novomu-rozdoli-na-lvivsini-dosi-nemae-situacia-kriticna.html">Опалення у Новому Роздолі на Львівщині досі немає, ситуація критична</a>
      </blockquote>
      <p>Ситуація з опаленням у багатотисячних містах зайшла в глухий кут. На засіданні обласної комісії з НЗ та ТЕБ її визнано надзвичайною, а обласне керівництво звернулось за допомогою до уряду країни. Минулого тижня у Новому Роздолі та Новояворівську побував Прем`єр-міністр <a href="https://www.ukrinform.ua/tag-goncaruk">Олексій Гончарук</a>. Тоді ж було вирішено передати обидві ТЕЦ в управління дочірній компанії "Нафтогаз України" - "Нафтогаз Тепло". Новий управитель почав із зустрічей з трудовими колективами ТЕЦ з тим, щоб забезпечити теплогенеруючі підприємства фахівцями.</p>
    </article>
  </body>
</html>