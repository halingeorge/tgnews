<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/bucuresti/firea-reactie-usr-acuzat-organizeaza-mai-scump-targ-craciun-istoria-bucurestiului-1_5dd2db925163ec4271274cb1/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T18:03:06+00:00"/>
    <meta property="og:title" content="Firea, reacţie după ce USR a acuzat că organizează cel mai scump Târg de Crăciun din istoria Bucureştiului"/>
    <meta property="og:description" content="Primarul general Gabriela Firea a transmis, luni seară, după ce a fost acuzată că organizează cel mai scump târg de Crăciun, că ”este nedemn să transformi o astfel de manifestare într-o temă politică” şi anunţă că toate cheltuielile legate de organizarea evenimentelor vor fi făcute publice."/>
  </head>
  <body>
    <article>
      <h1>Firea, reacţie după ce USR a acuzat că organizează cel mai scump Târg de Crăciun din istoria Bucureştiului</h1>
      <address><time datetime="2019-11-18T18:03:06+00:00">18 Nov 2019, 18:03</time> by <a rel="author">News.ro</a></address>
      <h4>Primarul general Gabriela Firea a transmis, luni seară, după ce a fost acuzată că organizează cel mai scump târg de Crăciun, că ”este nedemn să transformi o astfel de manifestare într-o temă politică” şi anunţă că toate cheltuielile legate de organizarea evenimentelor vor fi făcute publice.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/usr-gabriela-firea-organizeaza-probabil-mai-scump-targ-craciun-istoria-bucurestiului-1_5dd2bd0f5163ec427126542d/index.html"/>
      </related>
      <p>„Costurile Târgului de Crăciun de anul acesta din Bucureşti nu depăşesc costurile evenimentelor similare organizate în anii trecuţi, iar afirmaţia potrivit căreia valoarea estimativă a cheltuielilor pentru organizarea Târgului de Crăciun <a href="https://adevarul.ro/news/politica/usr-gabriela-firea-organizeaza-probabil-mai-scump-targ-craciun-istoria-bucurestiului-1_5dd2bd0f5163ec427126542d/index.html">este «cea mai mare din istoria Bucureştiului»</a> este complet falsă mai ales că bugetul aprobat pentru târgul de Crăciun 2019 este mai mic decât cel de anul trecut”, a transmis, luni seară, Primăria Capitalei, într-un comunicat de presă.</p>
      <p>Sursa citată a precizat că onorariile artiştilor nu sunt publicate în Sistemul Electronic de Achiziţii Publice (SICAP) nu pentru că "sunt ţinute la secret" ci pentru că acestea s-au realizat pe baza Legii 8/1996 privind dreptul de autor şi drepturile conexe.</p>
      <p>Reprezentanţii Primăriei anunţă că toate costurile evenimentelor organizate cu prilejul sărbătorilor de iarnă vor fi comunicate public, ca în fiecare an, după finalizarea procedurilor de achiziţii publice.</p>
      <p>"Observ cu mâhnire că, spre deosebire de toate marile oraşe din România şi din Europa, care îşi promovează, cu mândrie, târgurile de Crăciun în această perioadă, în special pentru potenţialul turistic uriaş pe care îl reprezintă, în Capitală României unele partide politice aleg să îşi facă publicitate aruncând cu noroi în evenimentul organizat de Primăria Capitalei, sub pretextul unor aşa-zise dezvăluiri. Este nedemn să transformi o astfel de manifestare într-o temă politică, având că scop nu interesele bucureştenilor, ci doar promovarea politică fără scrupule. Resping ferm orice aluzii şi orice afirmăţii care vizează organizarea la suprapret a evenimentului organizat de Primăria Municipiului Bucureşti şi îi asigur pe bucureşteni că toate achiziţiile făcute de instituţiile din subordinea PMB respectă principiile legalităţii, transparenţei şi oportunităţii şi se realizează potrivit legislaţiei în vigoare” a declarat primarul general, Gabriela Firea.</p>
      <p>Aceasta susţine că ”USR şi-a urmărit cu tenacitate singurul obiectiv politic asumat, şi anume denigrarea activităţii Primarului General Gabriela Firea şi a echipei sale, chiar dacă pentru asta a fost nevoie să voteze împotriva oricărui proiect, indiferent cât de benefic ar fi fost pentru bucureşteni, sau să răspândească informaţii false, cu evidentă rea credinţă”.</p>
      <p>”Şi în cazul de faţă se încearcă într-un mod lipsit de scrupule inducerea ideii că Primăria Capitalei risipeşte banii pe manifestări culturale, în condiţiile în care «conductele RADET crapă la tot pasul»”, a mai transmis Firea.</p>
      <p>Primarul general a mai adăugat: "Primăria Capitalei afirmă cu fermitate că pe parcursul acestui an, în ciuda vicisitudinilor legate de subfinanţarea acută de la bugetul de stat, nu a tăiat de la domenii precum sănătatea, infrastructură sau termoficarea niciun leu care ar fi putut fi în mod obiectiv cheltuit anul acesta. Au fost relocate doar sumele care nu mai puteau fi cheltuite către alte zone deficitare, cultură nefiind însă printre acestea. Ba mai mult, instituţiile de cultură din subordinea Primăriei Capitalei au beneficiat anul acesta de rectificări bugetare negative, fapt ce a determinat inclusiv renunţarea la anumite proiecte care fuseseră aprobate de Consiliul General la începutul anului".</p>
      <p>USR Bucureşti o acuză pe Gabriela Firea că organizează cel mai scump Târg de Crăciun din ultimii patru ani şi, foarte probabil, cel mai scump din istoria Bucureştiul, fiind în derulare achiziţii în valoare de 1,2 milioane de lei la care se adaugă onorariile artiştilor.</p>
      <hr/>
    </article>
  </body>
</html>