<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2577201/ditina-bez-stati-u-susidnij-oblasti-prooperuut-nemovla-iz-ridkisnou-patologieu-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-18T18:53:00+00:00"/>
    <meta property="og:title" content="&quot;Дитина без статі&quot;: у сусідній області прооперують немовля із рідкісною патологією (ФОТО)"/>
    <meta property="og:description" content="Торік львівські урологи прооперували ще одну дитину з такою патологією"/>
  </head>
  <body>
    <article>
      <h1>"Дитина без статі": у сусідній області прооперують немовля із рідкісною патологією (ФОТО)</h1>
      <address><time datetime="2019-11-18T18:53:00+00:00">18 Nov 2019, 18:53</time> by <a rel="author">Олег Давибіда</a></address>
      <p>
        <i>Операційна бригада хірургів-урологів Львівської обласної дитячої лікарні ОХМАТДИТ готується прооперувати однорічну дитину, що народилася "справжнім гермафродитом", тобто в її організмі є і чоловічі, і жіночі статеві залози.</i>
      </p>
      <p>Як інформує "<a href="https://volyninfa.com.ua/news/2019/11/18/6055/?fbclid=IwAR0acmMCS89XEZkw7p5B-MIAf9FipzNhtJ5AfvUe9N6BhlWZ7E3-GvwDsVU">Волинь-інфа</a>", батьки досі не знають, кого виховують: сина чи доньку. Це доволі рідкісна патологія. За 10 років по допомогу до урологів ОХМАТДИТу з такою патологією звернулися батьки лише трьох дітей.</p>
      <p>Львівські урологи успішно провели вже дві операції інтерсексуальним дітям. Тепер готуються до третьої.</p>
      <p>"Батьки прийшли до нас на консультацію, коли дитині було 9 місяців. Ні вони, ні лікарі, до яких вони зверталися, не знали, хто у них росте: хлопчик чи дівчинка. Адже зовнішні геніталії мали ознаки двостатевості: і хлопчика, і дівчинки", – каже дитячий уролог ОХМАТДИТу Андрій Поцюрко.</p>
      <p>Цю дитину оглядали і консультували різні вузькі спеціалісти: генетики, ендокринологи, урологи, гінекологи. Вона, за словами Андрія Поцюрка, пройшла обстеження в Інституті спадкової патології Національної академії медичних наук України, у медико-генетичному центрі, де фахівці встановили каріотип дитини (набір хромосом, за яким визначають, якої статі є дитина: жіночої чи чоловічої). Генетично встановлено, що дитина має статеві хромосоми хлопчика.</p>
      <p>Утім, обстеження на УЗД показало, що у дитини є також внутрішні жіночі органи і вони порівняно краще розвинені, ніж чоловічі. Щоб остаточно у цьому пересвідчитися, маляті під загальним знечуленням зробити лапароскопічне обстеження черевної порожнини.</p>
      <p>"Ми побачили, що у дитини є матка, справа маткова труба веде до яєчника, а зліва – незрозуміла залоза. Її частинку ми скерували на дослідження у три різні лабораторії, і отримали результат – це яєчко. Отже, дитина – істинний гермафродит, вона має і жіночі, і чоловічі гонади (статеві залози). Це доволі рідкісна патологія. За останні 10 років до нас звернулося лише троє батьків з такою патологією у дітей. А загалом в Україні є лише кілька фахівців, які можуть таким дітям допомогти, скоригувати їхню стать", – каже Андрій Поцюрко.</p>
      <p>Після багатьох обстежень лікарі і батьки визначилися – формуватимуть дівчинку. До речі, батьки від самого народження сприйняли дитину як дівчинку, дали їй жіноче ім’я. Під час наступної операції лапароскопічним способом заберуть яєчко і зроблять пластику зовнішніх статевих органів. А далі дитина буде під контролем ендокринологів, дитячого гінеколога.</p>
      <p>"І матка, і яєчник у дитини гіпоплазовані, тобто, трохи менші, ніж мали би бути на її вік. Але за допомогою гормонів вони стануть повноцінними. До того,чоловіча Y-хромосома в дитини залишиться, це генетичний код, якого не можна позбутися. І "приглушувати" його також слід гормонами", – каже Андрій Поцюрко.</p>
      <p>Зараз дитині трохи більше року. Операцією планують провести за кілька місяців.</p>
      <p>Два роки тому команда хірургів-урологів вперше прооперувала трирічну дитину, яка також була істинним гермафродитом. Після різноманітних досліджень було вирішено формувати дівчинку, хоч до цього дитину в сім’ї виховували, як хлопчика, вона мала чоловіче ім’я.</p>
      <p>Зараз дівчинці уже шостий рік. Нещодавно вона приїжджала в ОХМАТДИТ на перевірку. Батьки, за словами лікаря, дуже задоволені. І дівчинка нормально росте і розвивається.</p>
      <p>"Дівчинка дуже гарна, з пишним волоссям, любить носити банти. Ми оглянули і обстежили дитину, вона нормально розвивається. Звісно, що вона має бути під контролем ендокринолога, бо у неї також є чоловіча хромосома. У майбутньому, коли ця дівчинка виросте, вона ймовірно зможе народити дитину. Батьки змінили місце проживання, виїхали в інше місто, тож у дівчинки нема жодних проблем", – каже Андрій Поцюрко.</p>
      <p>Торік львівські урологи прооперували ще одну дитину з такою патологією, яка надалі вже розвиватиметься як хлопчик.</p>
      <p>У медицині виділяють істинний і несправжній гермафродитизм. Істинний зустрічається дуже рідко і характеризується наявністю в організмі як чоловічих, так і жіночих гонад (статевих залоз). А несправжній гермафродитизм діагностують значно частіше (виявляють статеві залози однієї статі, а зовнішні статеві органи – іншої). Скажімо, жінки-гермафродити мають нормальну внутрішню будову, а зовнішні статеві органи нагадують чоловічі. І навпаки. У львівській обласній дитячій лікарні ОХМАТДИТ щороку оперують 20-30 дітей з несправжнім гермафродитизмом, які приїжджають сюди з різних областей України.</p>
      <p>Чому народжуються інтерсексуальні діти? Причин, за словами лікарів, багато. Найчастіша – хромосомні збої, закладені на генетичному рівні. Патологія може розвинутися і через гормональний збій або інфекційне захворювання, сильний негативний стрес під час виношування дитини. Щодо істинного гермафродитизму, то особливо небезпечні сильні стреси на 6-10 тижні вагітності. Не виключають медики і негативний вплив факторів зовнішнього середовища, шкідливі звички тощо. Утім, це питання до кінця ще не вивчене.</p>
      <p>Такі патології , за словами Андрія Поцюрка,треба усувати у ранньому віці, коли дитина ще не усвідомлює, хто вона – хлопчик чи дівчинка, бо пізніше до фізичної вади додасться ще й психологічна травма.</p>
      <figure>
        <img src="https://s.0352.ua/section/newsInText/upload/images/news/intext/000/051/456/14930702059097_5dd2ec55dc38d.jpg"/>
      </figure>
    </article>
  </body>
</html>