<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685126/tzanakopoulos-vathia-neosyntiritiki-i-protasi-tis-nd-gia-tin-eklo"/>
    <meta property="og:site_name" content="enikos.gr"/>
    <meta property="article:published_time" content="2019-11-18T18:15:00+00:00"/>
    <meta property="og:title" content="Τζανακόπουλος: Βαθιά νεοσυντηρητική η πρόταση της ΝΔ για την εκλογή του ΠτΔ"/>
    <meta property="og:description" content="«Η συναίνεση για την αναθεώρηση δεν είναι ούτε πολιτική ούτε ηθική ευταξία..."/>
  </head>
  <body>
    <article>
      <h1>Τζανακόπουλος: Βαθιά νεοσυντηρητική η πρόταση της ΝΔ για την εκλογή του ΠτΔ</h1>
      <address>
        <time datetime="2019-11-18T18:15:00+00:00">18 Nov 2019, 18:15</time>
      </address>
      <p>«Η συναίνεση για την αναθεώρηση δεν είναι ούτε πολιτική ούτε ηθική ευταξία. Προσδιορίζει τους όρους της ιδεολογικής αντιπαράθεσης», τόνισε ο κοινοβουλευτικός εκπρόσωπος του ΣΥΡΙΖΑ Δημήτρης<a href="http://www.enikos.gr/politics/683871/syriza-gia-proanakritiki-oi-maskes-epesan-simera-nd-kai-kinal-ape"> Τζανακόπουλος</a> και κατηγόρησε τη ΝΔ για βαθιά νεοσυντηρητικές απόψεις και προτάσεις για την αναθεώρηση του Συντάγματος.</p>
      <p>« Η πολιτική θέση της ΝΔ δεν μπορεί να συμβιβαστεί σε ωδή της συναίνεσης, γιατί υποστηρίζει ότι το Σύνταγμα πρέπει να αποψιλωθεί από κάθε ουσιαστικό περιεχόμενο και να αφήσει την αγορά να καθορίσει τις προτεραιότητες. Σε αυτού του τύπου προτάσεις που δημιουργούν συνταγματικό κενό ο ΣΥΡΙΖΑ δεν μπορεί να συμφωνήσει», ανέφερε.</p>
      <p>Παράλληλα, υποστήριξε ότι σε αυτή την αναθεωρητική προσπάθεια πρέπει να ληφθούν υπόψη η εμπειρία του πολιτικού κόσμου «από τη συντριπτική πολιτική, κοινωνική και οικονομική κρίση».</p>
      <p>«Οι προτάσεις του ΣΥΡΙΖΑ έχουν αυτή τη σκοπιά. Της εξαίρεσης από το σύνταγμα της κατάστασης που επιβλήθηκε ντε φάκτο στη χώρα με τη κρίση. Φιλοδοξεί να ενισχύσει την λειτουργία του συντάγματος ως περιορισμού της κατάστασης εξαίρεσης», είπε και συνέχισε:</p>
      <p>«Είναι προτάσεις θωράκισης και ενίσχυσης της κυβέρνησης απέναντι σε ασφυκτικές πιέσεις. Γιατί το πολιτικό σύστημα δέχθηκε ασφυκτικές πιέσεις Απαντάει απέναντι σε θεσμούς που δεν αντλούν την νομιμοποίηση τους από το λαό δημιουργώντας συνθήκες απρόσκοπτη λειτουργία της. Προστατεύει τη κυβέρνηση από εξωτερικούς εκβιασμούς».</p>
      <p>«Δεν έχουμε την αφέλεια ότι τα πάντα μπορούν να λυθούν με το σύνταγμα», σημείωσε ο κοινοβουλευτικός εκπρόσωπος του ΣΥΡΙΖΑ και πρόσθεσε:</p>
      <p>«Πράγματι σήμερα χάνουμε μια ευκαιρία θωράκισης της κοινοβουλευτικής δημοκρατίας από εξωτερικές ασφυκτικές πιέσεις που δέχονται τα κοινωνικά δικαιώματα και η εργασία από την ασύδοτη λειτουργία της αγοράς».</p>
      <p>Ακόμα, ο κ. Τζανακόπουλος κατηγόρησε τη ΝΔ ότι έκανε βήματα πίσω για μία ουσιαστική αναθεώρηση, ενώ την επέκρινε ότι δεν στήριξε ούτε το ώριμο αίτημα για τους διακριτούς ρόλους κράτους - εκκλησίας.</p>
      <p>Όπως υποστήριξε ο κ. Τζανακόπουλος, είναι μία «νεοσυντηρητική αναθεώρηση η οποία κινδυνεύει να γίνει σε συνολική στρατηγική της ΝΔ για ολοκληρωτικό έλεγχο κάθε δημόσιας ζωής, των θεσμών και των κοινοβουλευτικών λειτουργιών».</p>
      <p>«Μέχρι και ο Πρόεδρος της Δημοκρατίας έρχεται να ενταχθεί στη σκληροπυρηνική και βαθιά νεοσυντηρητική πρόταση της ΝΔ χωρίς τη μεσολάβηση εκλογών. Αυτό διαταράσσει τη λειτουργία των θεσμών αλλά και του ίδιου του θεσμού του προέδρου της Δημοκρατίας ως ρυθμιστή του πολιτεύματος», ανέφερε και πρόσθεσε:</p>
      <p>«Πρέπει να είναι μια λύση που δεν θα πυροδοτεί βαθιά καχυποψία ως προς το θεσμό του Προέδρου της Δημοκρατίας και της λειτουργίας του».</p>
      <p>Έμφαση έδωσε στο άρθρο 86 του συντάγματος περί ποινικής ευθύνης υπουργών,</p>
      <p>τονίζοντας ότι ήταν βαθύ λαϊκό αίτημα να καταργηθεί η διαφορετική μεταχείριση τους και να μην υπάρχει σύντομη αποσβεστική προθεσμία.</p>
      <p>«Δεν πρόκειται για αναδρομική ισχύ και το ξέρετε. Τι σας εμποδίζει να ψηφίσετε την ερμηνευτική δήλωση που προτείνουμε; γιατί επιλέγετε να μην επιτρέπεται στη τακτική δικαιοσύνη να ερευνήσει στο παρελθόν, για το ενδεχόμενο του αδικήματος της δωροδοκίας. Το πολιτικό σύστημα αν ψηφιστεί δεν θα βγει ζημιωμένο», υπογράμμισε.</p>
      <p>Απαντώντας στις επικρίσεις που δέχεται ο ΣΥΡΙΖΑ για την άρνηση του για αλλαγή στο άρθρο 16 και της δυνατότητας ίδρυσης και λειτουργίας ιδιωτικών μη κερδοσκοπικών πανεπιστημίων, αντέτεινε ότι δεν έχει πραγματική βάση το επιχείρημα ότι λειτουργούν σε όλη την Ευρώπη.</p>
      <p>«Τροφοδοτείτε την επιχειρηματολογία ότι δήθεν υπάρχουν σε όλη την Ευρώπη. Στη πραγματικότητα κανένα σοβαρό ιδιωτικό πανεπιστήμιο δεν λειτουργεί στην ΕΕ που να πρωταγωνιστεί στην παραγωγή της γνώσης και της έρευνας. Ακόμα και στην Αγγλία δεν είναι παρά περιθωριοποιημένα».</p>
      <p>«Στη πραγματικότητα, αυτό που θέλει η ΝΔ είναι να δημιουργήσει όρους συγκρότησης μαζικής πελατείας σε χαμηλής ποιότητας μορφώματα και ιδρύματα. Θέλει την είσοδο της ελεύθερης αγοράς στα πανεπιστήμια με σκοπό να εξυπηρετηθούν συγκεκριμένα ιδιωτικά συμφέροντα», κατέληξε.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681532/katatethikan-apo-ton-dimitri-tzanakopoulo-dyo-apospasmata-synente%0A%20%20%20%20%0A"/>
        <a href="http://www.enikos.gr/politics/685096/stylianidis-eimaste-etoimoi-na-syzitisoume-gia-laiki-nomothetiki-%0A%20%20%20%20%0A"/>
        <a href="http://www.enikos.gr/politics/685084/nd-gia-tsipra-kapilevetai-to-syllalitirio-gia-tin-epeteio-tou-pol%0A%20%20%20%20%0A"/>
        <a href="http://www.enikos.gr/politics/685062/zacharaki-ston-realfm-978-to-klima-tou-fovou-kai-tis-aneleftheria%0A%20%20%20%20%0A"/>
        <a href="http://www.enikos.gr/politics/685045/skourletis-yparchei-filochountiki-synistosa-sti-nd-video%0A%20%20%20%20%0A"/>
        <a href="http://www.enikos.gr/politics/685060/tsipras-osoi-eichan-ypologisei-oti-me-mia-eklogiki-niki-tha-xempe%0A%20%20%20%20%0A"/>
        <a href="http://www.enikos.gr/politics/684942/syriza-se-nd-den-borei-na-mila-gia-tourismo-o-k-mitsotakis-pou-ka%0A%20%20%20%20%0A"/>
        <a href="http://www.enikos.gr/politics/684931/nd-gia-tin-parousia-tsipra-stin-poreia-gia-to-polytechneio-touris%0A%20%20%20%20%0A"/>
        <a href="http://www.enikos.gr/politics/684831/charitsis-oloi-kai-oles-stin-poreia-tou-polytechneiou-gia-na-spas%0A%20%20%20%20%0A"/>
      </related>
    </article>
  </body>
</html>