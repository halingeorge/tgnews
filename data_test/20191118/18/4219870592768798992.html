<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/republika_srpska/aktuelno.655.html:830994-Opsti-haos-nakon-svirke-Dzenana-Loncarevica-u-Banjaluci-Pretucena-dvojica-sestorica-privedena"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T18:45:00+00:00"/>
    <meta property="og:title" content="Opšti haos nakon svirke Dženana Lončarevića u Banjaluci: Pretučena dvojica, šestorica privedena"/>
    <meta property="og:description" content="Do tuče je došlo u subotu oko tri sata iza ponoći u restoranu"/>
  </head>
  <body>
    <article>
      <h1>Opšti haos nakon svirke Dženana Lončarevića u Banjaluci: Pretučena dvojica, šestorica privedena</h1>
      <address><time datetime="2019-11-18T18:45:00+00:00">18 Nov 2019, 18:45</time> by <a rel="author">O. MATAVULj</a></address>
      <p>
        <b>Do tuče je došlo u subotu oko tri sata iza ponoći u restoranu "Stara Ada" u Banjaluci, nakon svirke poznatog pevača Dženana Lončarevića</b>
      </p>
      <p>OSNOVNI sud u Banjaluci odredio je jednomesečni pritvor Milošu Ećimu (23) iz Banjaluke osumnjičenom da je u tuči naneo teške povrede Igoru Č. (31), dok je lakše povredio D. B.</p>
      <p>Do tuče je došlo u subotu oko tri sata iza ponoći u restoranu "Stara Ada" u Banjaluci, nakon svirke poznatog pevača Dženana Lončarevića. Sve se odigralo naočigled većeg broja svedoka, među kojima je bilo i uglednih Banjalučana.</p>
      <p>Očevici pričaju da su dve grupe mladića sedeli sto do stola, kada je iznenada došlo do prepirke, a potom i tuče.</p>
      <p>U sukobu je učestvovalo više mladića, a s Ećimom u društvu su bili B. L., N. P., N. Z., B. B. i E. M. Svi se terete za učestvovanje u tuči, dok je Ećim osumnjičen za nanošenje teških telesnih povreda Igoru Č. i telesnih povreda D. B.</p>
      <p>
        <i>
          <b>Pročitajte i:</b>
        </i>
        <a href="https://www.novosti.rs/vesti/naslovna/republika_srpska/aktuelno.655.html:830408-Razbijena-organizovana-kriminalna-grupa-Uhapseno-8-dilera-u-akciji-Merlin-2">Razbijena organizovana kriminalna grupa: Uhapšeno 8 dilera u akciji "Merlin 2"</a>
      </p>
      <p>- Pritvor je zatražen zbog bojazni da bi boravkom na slobodi osumnjičeni mogao ometati krivični postupak - rekla je portparol OJT Banjaluka Maja Đaković Vidović.</p>
      <p>Zbog zadobijenih povreda Igor Č. je prevezen u UKC RS i hospitalizovan u Službi za maksilofacijalnu hirurgiju.</p>
      <p>- Zadobio je povredu glave i prelom kostiju lica. U toku je obavljanje dijagnostičkih procedura. Pacijent je zasada stabilnog zdravstvenog stanja i ostaje na daljem bolničkom lečenju i praćenju - rekao je načelnik Službe dr Marinko Karalić.</p>
      <p>
        <b>POZNAT POLICIJI</b>
      </p>
      <p>MILOŠ Ećim je u decembru prošle godine sporazumno osuđen na novčanu kaznu od 800 maraka zbog tuče u Laktašima iz aprila 2017, kada je povređen Petar Zolak. Zajedno s njim na istu kaznu osuđeni su Veljko Ražnatović, sin pevačice Svetlane Cece Ražnatović, i Nemanja Đurić, dok je radnik Narodne skupštine RS Jovan Marjanović osuđen na kaznu od 1.000 KM.</p>
      <related>
        <h4>Srodne vesti</h4>
        <a href="http://www.novosti.rs/vesti/scena.147.html:830918-Dzenan-Loncarevic-ce-vas-razneziti-novom-pesmom-Ne-vraca-se-ljubav-nikad-VIDEO"/>
        <a href="http://www.novosti.rs/vesti/naslovna/hronika/aktuelno.291.html:830587-Ulicna-tuca-zbog-fatalne-Jagodinke-Dosla-s-momkom-cula-se-sa-bivsim-a-onda-je-on-izvadio-pistolj"/>
        <a href="http://www.novosti.rs/vesti/naslovna/republika_srpska/aktuelno.655.html:830992-Snimanje-bez-krivicnog-dela-Odbacena-prijava-protiv-portparola-FS-RS"/>
        <a href="http://www.novosti.rs/vesti/srbija.73.html:829809-Nokaut-pa-onda-samar-Pogledajte-snimak-urnebesne-tuce-u-Novom-Sadu-VIDEO"/>
        <a href="http://www.novosti.rs/vesti/planeta.300.html:828291-Zabola-mladicu-noz-u-srce-da-odbrani-brata-i-maloletnu-cerku-Novi-detalji-krvavog-obracuna-kod-Berana"/>
      </related>
    </article>
  </body>
</html>