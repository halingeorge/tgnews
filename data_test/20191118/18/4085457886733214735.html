<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/18/recenze-redmi-note-8-pro-to-nejlepsi-od-redmi/"/>
    <meta property="og:site_name" content="GizChina.cz"/>
    <meta property="article:published_time" content="2019-11-18T18:00:03+00:00"/>
    <meta property="og:title" content="RECENZE REDMI NOTE 8 PRO – TO NEJLEPŠÍ OD REDMI"/>
    <meta property="og:description" content="Označení Redmi je již řadu let neodmyslitelně spojeno se značkou Xiaomi. Dnešní recenze Redmi Note 8 Pro napoví, co může vše může tento telefon nabídnout."/>
  </head>
  <body>
    <article>
      <h1>RECENZE REDMI NOTE 8 PRO – TO NEJLEPŠÍ OD REDMI</h1>
      <address><time datetime="2019-11-18T18:00:03+00:00">18 Nov 2019, 18:00</time> by <a rel="author" href="https://gizchina.cz/author/lvlcek/" target="_blank">Lubomír Vlček</a></address>
      <hr/>
      <h3>Hodnocení recenzenta</h3>
      <p>Solidní grafický výkon v kombinaci s nadstandardní baterií a velkým displejem pasují Note 8 Pro k rukám náruživějším mobilním hráčům s omezenějším rozpočtem. I běžným uživatelům má však tento telefon co nabídnout.</p>
      <p>
        <b>x/10: 8</b>
      </p>
      <hr/>
      <p>RECENZE REDMI NOTE 8 PRO – TO NEJLEPŠÍ OD REDMI<br/>5 (100%) 2 votes</p>
      <p>Označení Redmi je již řadu let neodmyslitelně spojeno se značkou Xiaomi, která takto označuje levnější a základní telefony ve své nabídce, a to i po jakémsi odtržení, kdy Redmi figuruje jako samostatná značka. S příchodem modelu Note 8 Pro se však Redmi posouvá o stupínek výše a nakukuje do střední třídy. Svojí výbavou i cenou tak může konkurovat sourozenci <a href="https://gizchina.cz/2019/11/04/recenze-xiaomi-mi-9-lite-od-kazdeho-neco-a-stale-vyborne/">MI9 LITE</a>. Co všechno může historicky nejdražší a nejvybavenější Redmi nabídnout napoví dnešní recenze Redmi Note 8 Pro.</p>
      <h3>RECENZE REDMI NOTE 8 PRO – BALENÍ</h3>
      <p>Obsah balení vás nikterak neohromí, jedná se o již tradiční skladbu příslušenství čítající brožurky, trn na šuplík SIM karet, samostatný USB kabel, nabíječku i silikonový ochranný obal. Vše je v krabičce pevně uloženo, což se ne vždy u čínských výrobců podaří. Je vidět, že Xiaomi je i v takové maličkosti na úrovni.</p>
      <figure>
        <img src="https://gizchina.cz/wp-content/uploads/2019/11/IMG_799604.jpg"/>
        <figcaption>Obsah balení</figcaption>
      </figure>
      <h3>RECENZE REDMI NOTE 8 PRO – DESIGN A ZPRACOVÁNÍ</h3>
      <p>Design současných telefonů je ošemetná věc. Prostor pro kreativitu výrobců je logicky značně omezen, co taky na „cihle“ chcete pořád vymýšlet. V čem si tedy designéři mohou vyhrát, je barva a v současnosti hodně oblíbené barevné efekty na zádech. Note 8 Pro není výjimkou, když jej výrobce nabízí v tradiční černé, perleťové bílé a netradiční zelené barvě, kterou jsem měl k dispozici i já.</p>
      <p>Na rozdíl od pestrobarevných odlesků, které najdete na mnoha současných telefonech, zde najdete „pouze“ přechod mezi zelenou a černou barvou v jakémsi sametovém efektu. Telefon si tak zachovává moderní vzhled, ale zároveň působí decentněji.</p>
      <slideshow>
        <figure>
          <img src="https://gizchina.cz/wp-content/uploads/2019/11/IMG_800105.jpg"/>
          <figcaption>Záda kombinují tmavě zelenou a černou barvu</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_800206.jpg"/>
          <figcaption>Přechod mezi barvami je velmi pozvolný</figcaption>
        </figure>
      </slideshow>
      <p>Rozmístění všech ovládacích prvků je tam, kde jste zvyklí, tzn. ovládací tlačítka na pravém boku, šuplík SIM karet na levém boku, výstup na sluchátka s USB-C konektorem a hlasitým reproduktorem vespod a čidlo infraportu na horní straně. Reproduktor umí hrát hodně nahlas, ale žádnou extra kvalitu od něj nečekejte. Produkovaný zvuk působí plechově a bez výraznějších hlubších tónů.</p>
      <slideshow>
        <figure>
          <img src="https://gizchina.cz/wp-content/uploads/2019/11/IMG_800408.jpg"/>
          <figcaption>Na horní straně nechybí infraport</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_800307.jpg"/>
          <figcaption>USB-C snad již bude standardem</figcaption>
        </figure>
      </slideshow>
      <p>Notifikační LED se nachází v těsné blízkosti přední kamery, působí ale tak, jako by ani nebyla. Tradiční bílé světlo s velmi nízkou intenzitou na zmeškanou událost nikoho od vzdálenost větší než dva metry neupozorní, a to ani ve tmě. Navíc ne vždy se jí chtělo se rozsvítit při zmeškaných událostech, přitom v nastavení bylo upozorňování nastaveno.</p>
      <p>Až doposud vše dle zaběhnutých pořádků. Jenže pak otočíte telefon a zjistíte, že čtečka otisků prstů sdílí prostor s modulem hlavního fotoaparátu. Toto umístění má v případě Note 8 Pro hned dvě nevýhody. Ta první je asi všem jasná, než se naučíte správně umístění čtečky nahmatat, upatláte si vedlejší čočku fotoaparátu. Ta druhá vás bude štvát ještě mnohem víc. Obvodová hrana modulu fotoaparátu je nepříjemně ostrá a ukazováček mířící ke čtečce se o ní bude vždy zadrhávat. Ke mně se telefon dostal již použitý a předchozí majitel telefon v obale nenosil, takže černá barva rámečku již byla odřená, a o to víc prst o hranu zadrhával.</p>
      <slideshow>
        <figure>
          <img src="https://gizchina.cz/wp-content/uploads/2019/11/IMG_800803.jpg"/>
          <figcaption>Modul fotoaparátu výrazně vyčnívá</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_800601.jpg"/>
          <figcaption>Odřená hrana je nepříjemně ostrá</figcaption>
        </figure>
      </slideshow>
      <p>Mírné zlepšení nastane po uložení telefonu do dodávaného obalu. Jenže i pak modul mírně vyčnívá a nepříjemného pocitu při odemykání se tak nezbavíte. Ke kvalitě čtečky však už nemohu mít sebemenší výhrad, funguje bleskově a spolehlivě.</p>
      <slideshow>
        <figure>
          <img src="https://gizchina.cz/wp-content/uploads/2019/11/IMG_800803-1.jpg"/>
          <figcaption>I z obalu modul vyčnívá</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_800702.jpg"/>
          <figcaption>Obalu nechybí krytka USB-C konektoru</figcaption>
        </figure>
      </slideshow>
      <h3>RECENZE REDMI NOTE 8 PRO – DISPLEJ</h3>
      <p>AMOLED displeje k Redmi ještě nedorazily. I Note 8 Pro se musí spokojit s IPS, ovšem jeho kvality jsou znát hned při prvním zapnutí telefonu. Barvy jsou příjemně syté, čitelnost je díky širokému rozsahu nastavení podsvícení výborná za všech světelných podmínek a automatická regulace jasu funguje taktéž bez výhrad. Nechybí ani možnost probuzení telefonu poklepáním.</p>
      <p>Rozlišení 1 080 × 2 340 px patří ke standardu dnešní doby, stejně jako úhlopříčka přesahující šest palců, konkrétně 6,53 palce. Note 8 Pro není zkrátka žádný drobek, velký displej se podepsal na výšce 161,4 mm. Pochvalu si výrobce zaslouží za použití tvrzeného skla Corning Gorilla Glass 5.</p>
      <p>Pokud máte potřebu si s nastavením barev pohrát, v systému najdete obvyklé položky umožňující upravit teplotu barev, aktivovat čtecí režim, opticky skrýt výřez či upravit zobrazení přes celý displej.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_2019-11-15-13-05-58-802_com.android.settings01.jpg"/>
          <figcaption>Možnosti nastavení displeje</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-15-13-06-20-974_com.android.settings02.jpg"/>
          <figcaption>Možnosti nastavení barev</figcaption>
        </figure>
      </slideshow>
      <h3>RECENZE REDMI NOTE 8 PRO – HARDWARE A VÝKON</h3>
      <p>Poměrně dlouho před uvedením řady Note 8 se spekulovalo, že Xiaomi sáhne po čipsetu od MediaTeku a realita to jen potvrdila. Ovšem předsudky stranou, jelikož osazený čipset Helio G90T je zcela nový kus křemíku, vyráběný 12nm technologií, svým výkonem položí na lopatky i Snapdragon 730. Procesor je složen z dvou jader Cortex-A76 s taktem 2,05 GHz a šesti 2 GHz jader Cortex-A55. Grafický čip Mali-G76 taktéž není žádné ořezávátko, takže hraní i náročných her nebude s tímto telefonem žádný problém.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_2019-11-02-13-16-32-506_com.antutu.ABenchMark01.jpg"/>
          <figcaption>Výsledky Antutu</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-02-13-17-24-576_com.antutu.ABenchMark02.jpg"/>
          <figcaption>Výsledky Antutu</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-02-13-17-37-625_com.antutu.ABenchMark03.jpg"/>
          <figcaption>Výsledky Antutu</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-12-09-33-03-114_com.andromeda.androbench204.jpg"/>
          <figcaption>Výsledky Androbench</figcaption>
        </figure>
      </slideshow>
      <p>Telefon nestrádá ani po paměťové stránce, kdy máte k dispozici 6 GB RAM a dle verze 64 GB či 128 GB interního úložiště typu UFS 2.1 s velmi dobrými hodnotami pro čtení i zápis dat. Škoda jen, že při přesunu dat z a do telefonu se stále musíme spoléhat jen na rozhraní USB 2.0.</p>
      <h3>RECENZE REDMI NOTE 8 PRO – SYSTÉM</h3>
      <p>Zatímco telefony řady MI 9 se již aktualizace na MIUI 11 dočkaly, Note 8 Pro stálé čeká. Nainstalovaná verze MIUI je 10.4.5 postavená nad Androidem 9. Popisovat, co vše systém nabízí, by bylo nošením dříví do lesa. Všechny dobře známé funkce a vlastnosti se v systému nacházejí. Tmavý režim má své drobné nedostatky v podobě nepřebarvených systémových aplikací i některých částí systému.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_2019-11-13-08-10-50-300_com.android.settings03.jpg"/>
          <figcaption>Informace o systému</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-15-13-07-05-449_com.miui_.notification04.jpg"/>
          <figcaption>Možnosti nastavení oznámení</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-15-13-08-27-727_com.miui_.bugreport01.jpg"/>
          <figcaption>Odesílání zpětné vazby</figcaption>
        </figure>
      </slideshow>
      <p>Podstatné ale je, že sladění systému s hardwarem se opět povedlo. Vysoký výkon čipsetu je poznat na bleskovém spouštění jak systému samotného, tak i aplikací. Někteří recenzenti kritizovali ne zcela plynulé animace při spouštění či přepínání aplikací. Já jsem nic takového nezaznamenal. Rychlost odezvy je skutečně návyková a Note 8 Pro mi tak svým chováním připomínal i násobně dražší telefony.</p>
      <h3>BATERIE A VÝDRŽ</h3>
      <p>Kapacita baterie 4 500 mAh je velmi slušná hodnota a odpovídá tomu i výdrž. Při běžném používání s aktivními datovými přenosy či připojením k Wi-Fi, několika hovory denně, využíváním on-line služeb a pár desítkami minut hraní méně náročných her v průběhu dne zvládne telefon bez nabíječky tři celé dny. Při aktivnějším využívání či aktivnějším hraní můžete s dvoudenní výdrží počítat. Pokud telefon jen nečinně leží, ale má aktivní synchronizace, ubývá cca 1 % kapacity za dvě hodiny. Přes noc v režimu letadlo odtekla 2 % kapacity.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_2019-11-15-18-47-08-954_ccc71.bmw04.jpg"/>
          <figcaption>Průběh spotřeby</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-15-18-47-33-653_com.miui_.securitycenter03.jpg"/>
          <figcaption>Průběh spotřeby</figcaption>
        </figure>
      </slideshow>
      <p>Nabíjení obstarává dobře známá 18 W nabíječka schopná baterii zcela dobít do cca 100 minut. Ze zbývajících 20 % na 90% kapacity zabere nabíjení 60 minut, pak rychlost rapidně klesá, což je téměř identický průběh jako u MI 9 LITE.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_2019-11-16-08-36-21-579_ccc71.bmw02.jpg"/>
          <figcaption>Průběh nabíjení</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-16-08-36-43-658_ccc71.bmw01.jpg"/>
          <figcaption>Průběh nabíjení</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-16-08-36-57-694_ccc71.bmw05.jpg"/>
          <figcaption>Průběh nabíjení</figcaption>
        </figure>
      </slideshow>
      <h3>KONEKTIVITA</h3>
      <p>Kromě nejnáročnějších uživatelů, kteří by po tomto telefonu stejně s největší pravděpodobností nesáhli, uspokojí Note 8 Pro svojí bezdrátovou konektivitou každého uživatele. O LTE už se nemá smysl bavit, je to standard, VoLTE už ale chybí, což je vlastnost i dražších telefonů od Xioami. Naopak nechybí dvoupásmová Wi-Fi včetně podpory pro standard 802.11ac, nebo Bluetooth 5.0. Nejeden zájemce pak zajásá nad přítomností NFC, jehož nasazení se Xiaomi dlouho vyhýbalo. Příznivci rádiových vln najdou v nástrojích i FM rádio, k jehož fungování musíte mít připojená sluchátka. Bohužel podpora RDS chybí.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_2019-11-13-08-04-00-013_com.farproc.wifi_.analyzer02.jpg"/>
          <figcaption>Wi-Fi na 5 GHz</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_2019-11-13-08-04-04-040_com.farproc.wifi_.analyzer01.jpg"/>
          <figcaption>Wi-Fi na 2,4 GHz</figcaption>
        </figure>
      </slideshow>
      <h3>GPS</h3>
      <p>Čipsety Mediatek bývají terčem kritiky za nepříliš podařenou GPS, resp. její přesnost. Bohužel Note 8 Pro dokazuje, že ani nejnovější produkt tohoto výrobce není bez chyb. Na přiloženém snímku si můžete všimnout opravdu výrazné odchylky, kdy záznam trasy prochází skrz budovu. Ke cti telefonu lze alespoň přičíst rychlý a poměrně přesný fix a podporu všech současných lokalizačních technologií, tedy kromě GPS i GLONASS, GALILEO a BDS.</p>
      <figure>
        <img src="https://gizchina.cz/wp-content/uploads/2019/11/Screenshot_2019-11-14-11-40-29-855_cz.seznam.mapy01.jpg"/>
        <figcaption>Přesnost GPS má značné mezery</figcaption>
      </figure>
      <h3>FOTOAPARÁTY</h3>
      <p>Zapomeňte na 48 Mpx snímače, které letos opanovaly množství vybavenějších telefonů jako např. kompletní řadu MI 9. Note 8 Pro jako první na světe přichází s 64 MPx snímačem a optikou se světelností f/1.9. Snímač o velikost 1/1.7 palce je složen z 0.8µm pixelů a nabízí PDAF ostření. Tento hlavní snímač je doplněn o 120° širokoúhlý snímač s 8 Mpx rozlišením a světelností f/2.2. Tuto základní dvojici doplňuje 2 Mpx makro snímač a nezbytný 2 Mpx snímač pro lepší podání hloubky ostrosti. Přední kamera nabídne 20 Mpx rozlišení a světelnost f/2.0.</p>
      <p>Jak tedy Note 8 Pro fotí? Rozhodně to není špatné, ale od nového snímače jsem očekával víc. Ten totiž dokáže pořídit jak velmi dobré a ostré snímky, tak i prapodivně přesaturované a rozmazané omalovánky. Za šera či tmy dochází k výraznému slévání detailů. Trochu pomůže noční režim, se kterým jsou fotky přeci jen ostřejší.</p>
      <p>Doporučit nelze focení v širokoúhlém režimu, jelikož i za dobrého světla byly fotky absolutně bez detailů. Naopak překvapivě dobře dopadly snímky z makro snímače. Musíte si jen dát pozor na dobré zaostření. Přední kamera zanícené selfíčkáře určitě nezklame, i když má tendenci fotky výrazněji vyhlazovat. Do galerie přidávám i výřezy fotek ve velikosti 1:1.</p>
      <slideshow>
        <figure>
          <img src="https://gizchina.cz/wp-content/uploads/2019/11/01-wide02.jpg"/>
          <figcaption>Foceno širokoúhlým režimem</figcaption>
        </figure>
        <figure>
          <img src="https://gizchina.cz/wp-content/uploads/2019/11/01-wide-v03.jpg"/>
          <figcaption>výřez</figcaption>
        </figure>
        <figure>
          <img src="https://gizchina.cz/wp-content/uploads/2019/11/01-nor01.jpg"/>
          <figcaption>Foceno standardním režimem</figcaption>
        </figure>
        <figure>
          <img src="https://gizchina.cz/wp-content/uploads/2019/11/01-zoom04.jpg"/>
          <figcaption>Foceno s přiblížením</figcaption>
        </figure>
        <figure>
          <img src="https://gizchina.cz/wp-content/uploads/2019/11/02-sdr01.jpg"/>
          <figcaption>Protisvětlo problém snímači nečiní</figcaption>
        </figure>
        <figure>
          <img src="https://gizchina.cz/wp-content/uploads/2019/11/03-sdr09.jpg"/>
          <figcaption>Foceno bez HDR</figcaption>
        </figure>
        <figure>
          <img src="https://gizchina.cz/wp-content/uploads/2019/11/03-hdr08.jpg"/>
          <figcaption>Foceno s HDR</figcaption>
        </figure>
        <figure>
          <img src="https://gizchina.cz/wp-content/uploads/2019/11/03-ai07.jpg"/>
          <figcaption>Foceno s AI</figcaption>
        </figure>
        <figure>
          <img src="https://gizchina.cz/wp-content/uploads/2019/11/03-6405.jpg"/>
          <figcaption>Foceno 64Mpx režimem</figcaption>
        </figure>
        <figure>
          <img src="https://gizchina.cz/wp-content/uploads/2019/11/03-64-v06.jpg"/>
          <figcaption>Výřez</figcaption>
        </figure>
        <figure>
          <img src="https://gizchina.cz/wp-content/uploads/2019/11/04-pop10.jpg"/>
          <figcaption>Ostřeno na keř v popředí</figcaption>
        </figure>
        <figure>
          <img src="https://gizchina.cz/wp-content/uploads/2019/11/04-poz11.jpg"/>
          <figcaption>Ostřeno na keř v pozadí</figcaption>
        </figure>
        <figure>
          <img src="https://gizchina.cz/wp-content/uploads/2019/11/%C5%A1ero-sdr18.jpg"/>
          <figcaption>Foceno za šera bez HDR</figcaption>
        </figure>
        <figure>
          <img src="https://gizchina.cz/wp-content/uploads/2019/11/%C5%A1ero-sdr-v19.jpg"/>
          <figcaption>Výřez</figcaption>
        </figure>
        <figure>
          <img src="https://gizchina.cz/wp-content/uploads/2019/11/%C5%A1ero-hdr16.jpg"/>
          <figcaption>Foceno za šera s HDR</figcaption>
        </figure>
        <figure>
          <img src="https://gizchina.cz/wp-content/uploads/2019/11/%C5%A1ero-hdr-v17.jpg"/>
          <figcaption>Výřez</figcaption>
        </figure>
        <figure>
          <img src="https://gizchina.cz/wp-content/uploads/2019/11/%C5%A1ero-wide20.jpg"/>
          <figcaption>Foceno za šera širokoúhlým režimem</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_20191114_13073312.jpg"/>
          <figcaption>Foceno makro režimem</figcaption>
        </figure>
        <figure>
          <img src="https://gizchina.cz/wp-content/uploads/2019/11/noc14.jpg"/>
        </figure>
        <figure>
          <img src="https://gizchina.cz/wp-content/uploads/2019/11/noc-v15.jpg"/>
          <figcaption>Výřez</figcaption>
        </figure>
        <figure>
          <img src="https://gizchina.cz/wp-content/uploads/2019/11/noc-ai13.jpg"/>
          <figcaption>Foceno s AI</figcaption>
        </figure>
        <figure>
          <img src="https://gizchina.cz/wp-content/uploads/2019/11/05-sdr03.jpg"/>
          <figcaption>Foceno bez HDR</figcaption>
        </figure>
        <figure>
          <img src="https://gizchina.cz/wp-content/uploads/2019/11/05-hdr02.jpg"/>
          <figcaption>Foceno s HDR</figcaption>
        </figure>
      </slideshow>
      <p>I přes výrazně vyčnívající modul hlavního fotoaparátu se optické stabilizace nedočkáte, a ta elektronická je prakticky k ničemu. Video lze nahrávat nejvýše ve 4K rozlišení při 30 sn./s, Full HD záznam pak může mít až 60 sn./s. Natáčet lze i super zpomalené záběry rychlostí 960 sn./s.</p>
      <figure>
        <iframe src="https://www.youtube.com/embed/cBofBsUwqx4" width="1140" height="642" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/QgNYJpxN8XM" width="1140" height="642" data-service="Youtube" scrolling="no"/>
      </figure>
      <h3>RECENZE REDMI NOTE 8 PRO – ZÁVĚR</h3>
      <p>Redmi Note 8 Pro rozhodně není nepodařený telefon. Kvalitní materiály i zpracování jsou u Xiaomi už standardem, totéž lze říci o displeji i čtečce otisků prstů. Vysoký výkon, dostatek operační i vnitřní paměti, dobře odladěný systém, NFC, dlouhá výdrž díky velké baterii a rychlé nabíjení jsou další silné stránky telefonu. Kritiku si naopak zaslouží slabá notifikační LED, umístění čtečky otisků prstů a zpracování jejího okolí. Rozporuplné pocity zanechají i fotky, víc megapixelů zkrátka lepší obrázky nedělá.</p>
      <p>Za zapůjčení telefonu k recenzi děkujeme e-shopu xm.cz, kde je <a href="https://xm.cz/xiaomi-redmi-note-8-pro?utm_source=dotekomanie.cz&amp;utm_medium=pr&amp;utm_campaign=Rubikon">Note 8 Pro</a> dostupný ve všech barevných i paměťových verzích za ceny od 6 390 Kč. Cena testované <a href="https://xm.cz/xiaomi-redmi-note-8-pro-zelena-6-128-gb">zelené</a> verze se 128 GB vnitřní pamětí v době psaní této recenze činila 6 990 Kč.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/18/redmi-note-8-pro-nebude-mit-verzi-se-snapdragonem/"/>
        <a href="https://gizchina.cz/2019/11/14/chysta-se-redmi-note-8-pro-se-snapdragonem-730g/"/>
        <a href="https://gizchina.cz/2019/11/04/recenze-xiaomi-mi-9-lite-od-kazdeho-neco-a-stale-vyborne/"/>
      </related>
    </article>
  </body>
</html>