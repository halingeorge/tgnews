<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/greece/systimatikoi-elegxoi-parka-zoofilias-kai-steiroseis-to-antidoto-gia-ta-adespota/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T18:49:43+00:00"/>
    <meta property="og:title" content="Συστηματικοί έλεγχοι, πάρκα ζωοφιλίας και στειρώσεις το... αντίδοτο για τα αδέσποτα"/>
    <meta property="og:description" content="Σε σειρά μέτρων προχωρούν Δήμοι που αντιμετωπίζουν προβλήματα με τα αδέσποτα"/>
  </head>
  <body>
    <article>
      <h6 class="kicker">Τι κάνουν κάποιοι Δήμοι</h6>
      <h1>Συστηματικοί έλεγχοι, πάρκα ζωοφιλίας και στειρώσεις το... αντίδοτο για τα αδέσποτα</h1>
      <h2>Σε σειρά μέτρων προχωρούν Δήμοι που αντιμετωπίζουν προβλήματα με τα αδέσποτα</h2>
      <address><time datetime="2019-11-18T18:49:43+00:00">18 Nov 2019, 18:49</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ενώ δύο περιστατικά βίαιων θανάτων αδέσποτων σκύλων σε Μεσολόγγι και Λαμία (στη μία περίπτωση αφού φόλιασαν σκύλο του έβγαλαν τα μάτια και στη δεύτερη κρέμασαν το ζωντανό με σύρμα) συγκλόνισαν τις τελευταίες ημέρες τους ζωόφιλους κι όχι μόνο, καθώς περίσσεψε η απανθρωπιά, μέτρα παίρνουν οι δύο Δήμοι και άλλοι, καθώς το πρόβλημα με τα αδέσποτα (σκύλοι και γάτες) που περιφέρονται σε αγέλες ή και μόνα σε δρόμους και πάρκα αστικών περιοχών είναι υπαρκτό σε διάφορες περιοχές.</p>
      <p>Πρώτο βήμα είναι οι συστηματικοί έλεγχοι σε συνεργασία με συναρμόδιες Υπηρεσίες και με την συγκρότηση κατάλληλων συνεργείων. Σε ελέγχους ανακοίνωσε ότι προχωρά εδώ και κάποιες ημέρες ο Δήμος Μεσολογγίου. Ταυτόχρονα καλεί τους πολίτες να φροντίσουν για την άμεση εφαρμογή των διατάξεων που προβλέπει η νομοθεσία για τα κατοικίδια και να συμβάλλουν ενεργά στην επίλυση τού προβλήματος.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Πιο άμεσα μέτρα μελετά ο Δήμος Λαμίας για τα αδέσποτα, προτείνοντας 50 ευρώ επιδότηση για τις στειρώσεις, και παράλληλα τη δημιουργία Πάρκου Ζωοφιλίας με χρηματοδότηση μέσα από το πρόγραμμα «Φιλόδημος»</p>
      <p>Ετσι ή αλλιώς, μία επιτροπή πολιτών που διακατέχονται από ζωοφιλικά αισθήματα ίσως να μπορεί να βοηθήσει στην διαχείριση του προβλήματος με τα αδέσποτα, όπως και η συνεργασία του εκάστοτε Δήμου με τα ζωοφιλικά σωματεία και συλλόγους της περιοχής, καθώς και με τους κτηνιάτρους της, αλλά και τους πολίτες.</p>
      <p>Είναι κομβικό για την επιτυχία μιας τέτοιας προσπάθειας να γίνει συνείδηση στον πολίτη ότι δεν μπορεί να παρατά όπου να 'ναι ένα ζώο το οποίο ανέλαβε να φροντίσει. Παράλληλα, έχει σημασία ο κάθε πολίτης να είναι ενημερωμένος σχετικά με τα ζώα, τα χαρακτηριστικά, τη συμπεριφορά και τούς τρόπους αναπαραγωγής τους, ώστε να αποφεύγονται τα ανεπιθύματα ζευγαρώματα και να ελαττωθεί ο αριθμός των ζώων που γεννιούνται χωρίς να το επιθυμούμε. Ετσι θα ελαττωθεί σταδιακά και ο αριθμός των ζώων που καταλήγουν σε δρόμους και πάρκα.</p>
      <p>Επίσης πέρα από την καταγραφή των ζώων, σημαντικός είναι, εφόσον δεν είναι εφικτή η συλλογή τους σε περιφραγμένο χώρο, ο εμβολιασμός τους δεδομένου ότι ορισμένα από αυτά ενδεχομένως δεν έχουν δεχτεί ποτέ κάποιας μορφής κτηνιατρική πρόληψη, με αποτέλεσμα να είναι δεξαμενή μεταδοτικών ασθενειών για τα υπόλοιπα ζώα ή και τους ανθρώπους (π.χ. λεϊσμανίαση), καθώς και η στείρωσή τους.</p>
      <p>
        <a href="https://www.tanea.gr/2019/11/18/greece/i-tyfli-gata-pou-kakopoiithike-sti-folegandro-vrike-zesti-agkalia/">Η τυφλή γάτα που κακοποιήθηκε στη Φολέγανδρο βρήκε ζεστή αγκαλιά</a>
      </p>
    </article>
  </body>
</html>