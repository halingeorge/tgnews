<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10716--davis-cup-novy-format-zacal-rusko-vede-nad-obhajcem-titulu-kanada-zacala-prekvapenim"/>
    <meta property="og:site_name" content="Tenisový svět"/>
    <meta property="article:published_time" content="2019-11-18T18:39:00+00:00"/>
    <meta property="og:title" content="Davis Cup: Nový formát začal. Rusko vede nad obhájcem titulu. Kanada začala překvapením"/>
    <meta property="og:description" content="Rozjíždí se renovovaný Davis Cup. Ve španělském Madridu se během týdne představí osmnáct účastníků, mezi kterými nebudou chybět Španělé nebo obhájci titulu z Chorvatska. Zatímco domácí tým se do hry dostane až v úterý, tak úřadující šampioni se na kurt postaví již v pondělí proti výběru Ruska."/>
  </head>
  <body>
    <article>
      <h1>Davis Cup: Nový formát začal. Rusko vede nad obhájcem titulu. Kanada začala překvapením</h1>
      <address>
        <time datetime="2019-11-18T18:39:00+00:00">18 Nov 2019, 18:39</time>
      </address>
      <p>
        <b>Rozjíždí se renovovaný Davis Cup. Ve španělském Madridu se během týdne představí osmnáct účastníků, mezi kterými nebudou chybět Španělé nebo obhájci titulu z Chorvatska. Zatímco domácí tým se do hry dostane až v úterý, tak úřadující šampioni se na kurt postaví již v pondělí proti výběru Ruska.</b>
      </p>
      <p><b><b><b>Pospisil si vyšlápl na Fogniniho</b><br/></b></b>Na Davis Cupu se přihodilo první překvapení. Kanaďan Vasek Pospisil (150.) ve vyrovnaném zápase přehrál Itala Fabia Fogniniho (12.) 7:6(5), 7:5. Pospisil sice v úvodním setu ztratil vedení 4:1 a za stavu 5:5 odvracel dva brejkboly, tiebreak však zvládl zásluhou třech minibrejků. Ve druhé sadě se přihodil jediný brejk v jedenáctém gemu, Pospisil využil třetí brejkbol, což potvrdil bezproblémovou hrou na podání.</p>
      <p><b><b>Rubjlov poslal Rusko do vedení</b><br/></b>Ruský hráč Andrej Rubljov (23.) v Davis Cupu potvrdil favorita, Chorvata Bornu Goju (280.) přehrál dvakrát 6:3. První tři hry zápasu nabídly brejky, což do náskoku poslalo Rubljova. Ten sice v páté hře nevyužil další dva brejkboly v řadě, v závěru setu přesto dokázal zužitkovat první setbol. V úvodní hře druhé sady musel odvracet dvě hrozby protihráče, ve čtvrtém gemu ale využil druhou šanci.</p>
      <figure>
        <iframe data-src="https://twitter.com/DavisCupFinals/status/1196468846120624128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Darcis neměl problémy s Giraldem</b><br/>O první bod v novém formátu Davis Cupu se postaral Steve Darcis (158.). Belgický tenista se postaral o vedení své země, když porazil Kolumbijce Santiaga Giralda (277.) 6:3, 6:2. Darcis během zápasu nečelil jedinému brejkbolu, sám na returnu využil tři z pěti možností.</p>
      <figure>
        <iframe data-src="https://twitter.com/DavisCupFinals/status/1196465990109945857?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tradiční formát mužské týmové soutěže se uzavřel loni v Lille. Domácí Francouzi v něm neúspěšně bojovali proti Chorvatům, kteří se ke druhému triumfu v historii dostali zásluhou Marina Čiliče. Jednatřicetiletý hráč, který letošní finále vynechá kvůli problémům s kolenem, ve čtvrtém zápase porazil Lucase Pouilleho 7:6, 6:3, 6:3.</p>
      <figure>
        <iframe data-src="https://twitter.com/Olly_ATP_2019/status/1195781342979665923?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Do utkání vždy nastoupí týmové dvojky, po nich bude následovat duel jedniček. Závěrečný zápas bude sehraný ve čtyřhře. Utkání se hrají na dva vítězné sety, ve třetím může následovat tiebreak.</p>
      <p>Čtvrtfinále se zúčastní vítězové skupin. Ti budou doplněni o dva nejlepší týmy ze druhý míst. Česká republika se do Madridu nekvalifikovala, v únoru nestačila na Nizozemsko.</p>
      <p><b>Pondělní program</b>: (začíná v 16:00)<br/><u>Chorvatsko – Rusko</u><br/>Borna Gojo (280.) – <b>Andrej Rubljov (23.)</b> 3:6, 3:6<br/>Borna Čorič (28.) – Karen Chačanov (17.)<br/>Dodig, Mektič – Chačanov, Rubljov <br/><u>Itálie – Kanada<br/></u>Fabio Fognini (12.) – <b>Vasek Pospisil (150.)</b> 6:7(5), 5:7<br/>Matteo Berrettini (8.) – Denis Shapovalov (15.)<br/>Bolelli, Sonego – Pospisil, Shapovalov<br/><u>Belgie – Kolumbie<br/></u><b>Steve Darcis (158.)</b> – Santiago Giraldo (277.) 6:3, 6:2<br/>David Goffin (11.) – Daniel Galan (194.)<br/>Gille, Vliegen – Cabal, Farah</p>
      <footer>Radek Štohl, foto: Twitter: Davis Cup by Rakuten Madrid Finals</footer>
    </article>
  </body>
</html>