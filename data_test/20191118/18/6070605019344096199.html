<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/CUP-emplaca-sobiranistes-Congres-Sanchez_0_2346365499.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T18:42:26+00:00"/>
    <meta property="og:title" content="La CUP emplaça els partits sobiranistes al Congrés a votar 'no' a Sánchez"/>
    <meta property="og:description" content="Estén la petició a EH Bildu, el BNG i el corrent anticapitalista d'Unides Podem"/>
  </head>
  <body>
    <article>
      <h1>La CUP emplaça els partits sobiranistes al Congrés a votar 'no' a Sánchez</h1>
      <h2>Estén la petició a EH Bildu, el BNG i el corrent anticapitalista d'Unides Podem</h2>
      <address>
        <time datetime="2019-11-18T18:42:26+00:00">18 Nov 2019, 18:42</time>
      </address>
      <p>Després que la setmana passada anunciés una ronda de contactes amb els partits independentistes, la CUP ha posat fil a l'agulla aquest dilluns i ha optat per dirigir-se als seus interlocutors, d'entrada, a través d'un comunicat. Els anticapitalistes han publicat un text al seu portal web des d'on han instat les forces sobiranistes al Congrés a votar <i>no</i> a la investidura del candidat socialista, Pedro Sánchez. </p>
      <p>Tot i que, d'entrada, la formació havia obert la porta a reunir-se amb Esquerra i Junts per Catalunya, en el comunicat estén la iniciativa, també, a altres formacions de l'Estat com EH Bildu, el BNG o el corrent Anticapitalistes, d'Unides Podem.</p>
      <figure>
        <img src="https://www.ara.cat/2019/11/18/imatges/ERC-Gabriel-Rufian-Borras-Vanguardia234457573767415914651x366_2346375551_67475690_117x66.jpg"/>
      </figure>
      <p>
        <a href="https://www.ara.cat/politica/Borras-ERC-CUP-independentista-Congres_0_2344565648.html">JxCat i ERC s'emplacen a veure's per pactar una posició unitària de cara a la investidura</a>
      </p>
      <p>Així, els dos diputats que la formació va aconseguir col·locar al Congrés el passat 10-N intentaran convèncer aquests partits a "no pactar amb el règim del 78" i, en canvi, a escoltar "les demandes de la ciutadania mobilitzada". Un procés que, a ulls de la CUP, implica situar "l'amnistia [dels presos] i el dret a l'autodeterminació" com a condicions indispensables per resoldre el conflicte. </p>
      <p>"Davant la recentralització de l'Estat, la repressió i la impossibilitat de garantir drets dins el marc de la Constitució espanyola", apunta al document, la CUP "reivindica una resposta a l'altura del carrer per part dels partits independentistes i sobiranistes que contribueixi a la desestabilització del règim i aprofundir en les seves contradiccions". </p>
      <h3>El front independentista</h3>
      <p>Ara per ara, les tres formacions independentistes mantenen la negativa a facilitar la investidura a Sánchez. Una posició diferent del 28 d'abril en el cas d'Esquerra, que aleshores va obrir-se a l'abstenció. Precisament els 13 diputats republicans són un dels pilars clau en el desbloqueig de la governabilitat de l'Estat, tot i que la supediten al compromís del dirigent socialista de crear una "taula de negociació" sobre el conflicte català on "es pugui parlar de tot". </p>
      <figure>
        <img src="https://www.ara.cat/2019/11/18/imatges/Adriana-Lastra-PSOE-Gabriel-ERC234397574167381073651x366_2346375552_67475768_117x66.jpg"/>
      </figure>
      <p>
        <a href="https://www.ara.cat/politica/ERC-PSOE-Rufian-Lastra-reunio-investidura_0_2343965702.html">ERC manté el 'no' a Sánchez fins que no abandoni la "via repressiva"</a>
      </p>
      <p>Sigui com sigui, el comunicat de la CUP arriba poc menys d'una setmana després que la cap de cartell de JxCat, Laura Borràs, proposés una cimera entre les forces independentistes al Congrés per tal d'establir unitat d'acció. Esquerra va respondre enviant una carta a la formació en què els convocava a una reunió per "consensuar una unitat d'acció de cara a la investidura". </p>
    </article>
  </body>
</html>