<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520437-vlada-schvalila-digitalni-dan-platit-ma-od-pristiho-roku-koho-se-bude-tykat/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T18:30:28+00:00"/>
    <meta property="og:title" content="Vláda schválila digitální daň, platit má od příštího roku. Koho se bude týkat?"/>
    <meta property="og:description" content="Vláda v pondělí schválila návrh zákona o digitální dani. Podléhat sedmiprocentnímu zdanění mají vybrané digitální služby, má se vztahovat na velké společnosti. Ty, které digitální služby poskytují jen okrajově, se naopak digitální dani vyhnou, stejně jako koneční uživatelé."/>
  </head>
  <body>
    <article>
      <h1>Vláda schválila digitální daň, platit má od příštího roku. Koho se bude týkat?</h1>
      <address><time datetime="2019-11-18T18:30:28+00:00">18 Nov 2019, 18:30</time> by <a rel="author">TNBiz</a></address>
      <p>
        <b>Vláda v pondělí schválila návrh <a href="https://zakony.kurzy.cz/">zákona</a> o <a href="https://www.kurzy.cz/dane/digitalni-dan/">digitální dani</a>. Podléhat sedmiprocentnímu zdanění mají vybrané digitální služby, má se vztahovat na velké společnosti. Ty, které digitální služby poskytují jen okrajově, se naopak <a href="https://www.kurzy.cz/dane/digitalni-dan/">digitální dani</a> vyhnou, stejně jako koneční uživatelé.</b>
      </p>
      <p>"Jedná se o vyrovnávací daň, která napravuje současnou nerovnováhu. Internetoví giganti u nás neplatí <a href="https://www.kurzy.cz/dane-danova-priznani/">daně</a> v míře, která by odpovídala ostatním firmám v České republice, což je nefér," uvedla <a href="https://www.kurzy.cz/tema/alena-schillerova/">ministryně financí Alena Schillerová</a>.</p>
      <p>Podle ministryně <a href="https://www.kurzy.cz/obec/ceska/">česká</a> vláda jedná i na úrovni EU a OECD, schůzky ale zatím ke konkrétnímu opatření nevedly. "Protože ale nemůžeme dál vyčkávat a sledovat nerovné soutěžení globálních gigantů s ostatními podnikateli, přicházíme s vlastní úpravou dočasné <a href="https://www.kurzy.cz/dane/digitalni-dan/">digitální daně</a> do doby, než se mezinárodní kompromis podaří najít," dodala Schillerová.</p>
      <p>Mezi digitální služby, které budou podléhat zdanění, patří provádění cílených reklamních kampaní umisťovaných na digitální rozhraní, využití mnohostranného digitálního rozhraní a poskytnutí dat o uživatelích.</p>
      <p><a href="https://www.kurzy.cz/dane/digitalni-dan/">Digitální daň</a> se na činnost internetových společností bude vztahovat za předpokladu, že překročí minimální hranici pro zdanění služeb. V případě cílené reklamní kampaně je <a href="https://www.kurzy.cz/obec/hranice-okres-prerov/">hranice</a> stanovena na pět milionů <a href="https://www.kurzy.cz/koruna/">korun</a>, u mnohostranného digitálního rozhraní se bude danit v případě, že k němu bude navázáno více než 200 000 uživatelských účtů. Minimální <a href="https://www.kurzy.cz/obec/hranice-okres-prerov/">hranice</a> v případě poskytnutí dat o uživatelích je rovněž 5 milionů <a href="https://www.kurzy.cz/koruna/">korun</a>.</p>
      <p><a href="https://zakony.kurzy.cz/">Zákon</a> nemá trvalý charakter a jeho platnost je omezená do roku 2024. Důvodem je, že Česko nadále čeká na trvalé řešení na mezinárodní úrovni a dočasný <a href="https://zakony.kurzy.cz/">zákon</a> je pouze reakcí na skutečnost, že k jednání dosud nedošlo.</p>
      <p><a href="https://www.kurzy.cz/dane/digitalni-dan/">Digitální daň</a> se bude týkat primárně velkých gigantů a její základ budou tvořit služby, poskytnuté během daného zdaňovacího období, kterým bude kalendářní rok. Daň se bude platit v měsíčních zálohách a bude splatná ve lhůtě pro podání daňového přiznání.</p>
      <p>Předpokládaný začátek platnosti "digitální legislativy" je v polovině <a href="https://www.kurzy.cz/finance/2020/">roku 2020</a> a měla by do konce <a href="https://www.kurzy.cz/finance/2020/">roku 2020</a> přinést <a href="https://www.kurzy.cz/statni/rozpocet/">státnímu rozpočtu</a> až 2,1 miliard <a href="https://www.kurzy.cz/koruna/">korun</a>. V dalších letech by to mělo být až pět miliard <a href="https://www.kurzy.cz/koruna/">korun</a>.</p>
      <p>Návrh je prý v souladu s programovým prohlášením vlády, která přislíbila aktivně řešit záležitost sdílené a digitální <a href="https://www.kurzy.cz/makroekonomika/">ekonomiky</a>.</p>
      <related>
        <h4>Příbuzné stránky</h4>
        <a href="https://www.kurzy.cz/tema/5656189.html"/>
        <a href="https://www.kurzy.cz/zpravy/489559-francouzsky-parlament-schvalil-digitalni-dan-na-internetove-giganty/"/>
        <a href="https://www.kurzy.cz/tema/5577936.html"/>
        <a href="https://www.kurzy.cz/tema/2843216.html"/>
        <a href="https://www.kurzy.cz/zpravy/123747-vlada-schvalila-novelu-zakona-o-spotrebnich-danich/"/>
        <a href="https://zpravy.kurzy.cz/181283-vlada-schvalila-novelu-zakona-o-dani-z-pridane-hodnoty/"/>
        <a href="https://zpravy.kurzy.cz/181282-vlada-schvalila-novelu-zakona-o-spotrebnich-danich-13-7-2009/"/>
        <a href="https://www.kurzy.cz/tema/4248863.html"/>
        <a href="https://zakony.kurzy.cz/235-2004-zakon-o-dani-z-pridane-hodnoty-dph/cast-1-hlava-2-dil-6/zmeny-170101/"/>
        <a href="https://zakony.kurzy.cz/235-2004-zakon-o-dani-z-pridane-hodnoty-dph/cast-1-hlava-2-dil-6/zmeny-180101/"/>
        <a href="https://zakony.kurzy.cz/235-2004-zakon-o-dani-z-pridane-hodnoty-dph/cast-1-hlava-2-dil-6/zmeny-171231/"/>
        <a href="https://zakony.kurzy.cz/235-2004-zakon-o-dani-z-pridane-hodnoty-dph/cast-1-hlava-2-dil-6/zmeny-080701/"/>
      </related>
    </article>
  </body>
</html>