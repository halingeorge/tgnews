<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/tv3-i-catalunya-radio-dediquen-una-setmana-als-drets-de-linfant/nota-de-premsa/2964314/"/>
    <meta property="og:site_name" content="CCMA"/>
    <meta property="article:published_time" content="2019-11-18T18:22:16+00:00"/>
    <meta property="og:title" content="TV3 i Catalunya Ràdio dediquen una setmana als drets de l'infant"/>
    <meta property="og:description" content="A partir de demà i durant una setmana, TV3 i Catalunya Ràdio dediquen una part de la programació als drets dels infants, coincidint amb el 30è aniversari de l'aprovació de la Convenció sobre els Drets de l'Infant"/>
  </head>
  <body>
    <article>
      <h1>TV3 i Catalunya Ràdio dediquen una setmana als drets de l'infant</h1>
      <h2>A partir de demà i durant una setmana, TV3 i Catalunya Ràdio dediquen una part de la programació als drets dels infants, coincidint amb el 30è aniversari de l'aprovació de la Convenció sobre els Drets de l'Infant</h2>
      <address><time datetime="2019-11-18T18:22:16+00:00">18 Nov 2019, 18:22</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/0/9/1574104169890.jpg"/>
        <figcaption>Drets de l'Infant</figcaption>
      </figure>
      <p>El 20 de novembre de 1989, 20 països van acordar la Convenció sobre els Drets de l'Infant. Avui, la Convenció ja ha estat ratificada per pràcticament tots els països del món. Des de llavors, cada 20 de novembre se celebra arreu del món el Dia Universal de la Infància. Els drets de la infància es basen en quatre principis fonamentals: la no discriminació; l'interès superior de l'infant; el dret a la vida, la supervivència i el desenvolupament, i el dret a la participació.</p>
      <p>
        <b>TV3</b>
      </p>
      <p>Per commemorar el 30è aniversari de l'aprovació de la Convenció sobre els Drets de l'Infant, TV3, amb el suport d'UNICEF Comitè Catalunya, adapta part de la seva programació a tractar aquesta temàtica. Els telenotícies faran diversos reportatges durant la setmana.</p>
      <p>Dimecres, 20 de novembre, Dia Universal de la Infància, a les 19.30, l'"<a href="https://www.ccma.cat/tv3/super3/infok/">InfoK</a>", l'informatiu per a nens, i joves del Super3, emet una edició especial del programa dedicat, íntegrament, a tractar el tema dels drets dels infants. El programa es plantejarà per què se celebra el Dia Universal de la Infància, i s'explicarà el concepte de "MENA". A més, un grup d'ex-MENAs farà una xerrada en una escola, i a través del seu testimoni s'explicarà quina és la problemàtica en la qual es troben, es coneixerà l'origen de quins països venen i què hi passa, de què fugen, com són (religió, llengua, cultura...). També s'entrevistarà un infant no acompanyat. El programa també posarà en context la situació d'aquests nens i nenes a Catalunya (xifres, centres, famílies d'acollida, etc.). Finalment, hi haurà un tancament musical amb infants del món.  </p>
      <p>Dijous 21 de novembre, "<a href="https://www.ccma.cat/tv3/els-matins/">Els matins</a>", presentat per Lídia Heredia, entrevistarà Roger Garcia Rodoreda, responsable de polítiques d'infància d'UNICEF Comitè Catalunya per parlar de la situació de la infància a Catalunya. A la nit, el "<a href="https://www.ccma.cat/tv3/mes-324/">Més 324</a>", presentat per Xavier Graset, entrevista Quima Oliver, coordinadora d'Unicef Comitè Catalunya per parlar de l'aniversari i de la situació de la infància: avançaments, desafiaments i reptes a escala internacional.</p>
      <p>Durant aquesta setmana dedicada als drets de l'infant, el "<a href="https://www.ccma.cat/tv3/tot-es-mou/">Tot es mou</a>", amb Helena Garcia Melero i Lluís Marquina, també conversarà amb un responsable d'UNICEF Comitè Catalunya, per aprofundir més sobre la qüestió. La setmana acabarà dimarts 26 amb l'emissió al "<a href="https://www.ccma.cat/tv3/sense-ficcio/">Sense ficció</a>" del documental de producció pròpia "Paper mullat". El treball d'Albert Elfa i Ricard Belis explica la vida d'en Josep, la Ouafa, la Bianca, la Momo, l'Amadou, entre d'altres. En Josep, de 14 anys, lidera assemblees del sindicat de barri contra els desnonaments. La Ouafa, de 16 anys, de Torre Baró, denuncia deficiències en l'ensenyament i l'alimentació. La Bianca, de 16 anys, lluita pel medi ambient i assenyala els perills de la contaminació a Barcelona. La Momo desvela per primera vegada els abusos sexuals de què va ser víctima quan tenia 6 anys. L'Amadou, un MENA de 18 anys, lluita contra l'estigmatització i vol treballar per tenir un futur digne.</p>
      <p>"Paper mullat" viatja també al Senegal amb Unicef i es fa ressò dels perills de milions de nens i nenes que viuen al carrer per aconseguir que tots els infants del país estiguin registrats.</p>
      <p>
        <b>Catalunya Ràdio</b>
      </p>
      <p>El dia 19 de novembre el "<a href="https://www.ccma.cat/catradio/catalunya-nit/">Catalunya nit</a>" de Catalunya Ràdio, presentat per Kílian Sebrià i Laura Rosel, se centrarà en la situació de la infància, coincidint amb el Dia Mundial per la Prevenció de l'Abús Sexual Infantil, un dia abans que es commemori el Dia Universal dels Drets dels Infants. De  22.00 a 23.00, Laura Rosel analitzarà qüestions com la pobresa entre els més petits a Catalunya, els abusos o els problemes d'alimentació. Rosel conversarà amb Cristina Ribes, directora de la Gasol Foundation; Roger Garcia Rodoreda, responsable de polítiques d'infància d'UNICEF Comitè Catalunya, i Vicki Bernadet, presidenta de la fundació que porta el seu nom.</p>
      <p>"El matí de Catalunya Ràdio" també es farà ressò de la celebració del 30è aniversari de la Convenció sobre els Drets de l'Infant, parlant amb Fran Equiza, el representant d'UNICEF a Síria amb qui dialogarà sobre la situació de la infància en el país i quin és l'estat dels seus drets.</p>
      <p>
        <a href="https://www.ccma.cat/tv3">tv3.cat</a>
      </p>
      <p>
        <a href="https://www.ccma.cat/catradio">catradio.cat</a>
      </p>
    </article>
  </body>
</html>