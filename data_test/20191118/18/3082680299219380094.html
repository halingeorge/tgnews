<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.radiorjukan.no/nyheter/3198/har-du-fikset-beredskapen/"/>
    <meta property="og:site_name" content="Radio RJUKAN"/>
    <meta property="article:published_time" content="2019-11-18T18:07:00+00:00"/>
    <meta property="og:title" content="Har du fikset beredskapen?"/>
    <meta property="og:description" content="Beredskapsuka er over, så har du fått fikset det du burde? (Foto: DSB)"/>
  </head>
  <body>
    <article>
      <h1>Har du fikset beredskapen?</h1>
      <address>
        <time datetime="2019-11-18T18:07:00+00:00">18 Nov 2019, 18:07</time>
      </address>
      <p>
        <b>Beredskapsuka er over, så har du fått fikset det du burde? (Foto: DSB)</b>
      </p>
      <p>Tenk igjennom hvilke farer og ulykker som kan ramme deg hjemme, og forbered deg best mulig. Hvis strømmen blir borte eller du blir isolert av været i flere dager, bør du være rustet til å klare deg selv noen dager.<br/><br/>- Jeg tror spesielt yngre har noe å lære. de er vant til å leve fra dag til dag, og ser ikke alvoret i beredskap, mener beredskapsansvarlig i Tinn kommune Hanne Gråberg.<br/>- Det er et faktum at vi i dag ikke har tatt høyde for at strømmen kan gå, eller for den saks skyld om vannet blir borte eller forurenset. det bør vi være, mener Gråberg, som er fornøyd med at det blir satt fokus på.<br/><br/>- Beredskapsuka er laget for at man skal tenke over det, og vi ber folk i tinn om å følge reglene som direktoratet har sendt ut, sier Gråberg. <br/><br/><br/>De fleste av oss er helt avhengig av strøm i hverdagen; til oppvarming, lys, matlaging, varmtvann og elektriske apparater. Uvær, naturhendelser, sabotasje, tekniske problemer, terror eller krigshandlinger kan føre til at mange mister for eksempel strøm eller vann, og at det kan bli vanskeligere å få tak i nødvendige varer. Sjansen er kanskje ikke så stor, men det kan skje. Da bør du være forberedt. Med et lite reserverlager av det du er mest avhengig av – vann, mat, medisiner og varmekilder – er du bedre rustet for å klare deg selv noen dager.</p>
      <h3>Vurder risiko og sårbarhet i ditt hjem</h3>
      <p>Tenk igjennom hva som kan skje, hvilke konsekvenser kunne det ha fått og hvordan nettopp din familie ville ha håndtert det. Finn ut hvem som kan trenge din hjelp og hvordan du kan bidra. Hvis det er utstyr du planlegger å bruke i en nødsituasjon, vær kjent med hvordan det brukes og sørg for at det virker.</p>
      <h3>Slik kan du dekke grunnleggende behov i tre døgn</h3>
      <p>De grunnleggende behovene som må dekkes de første tre døgnene av en krise er varme, drikke, mat, legemidler, hygiene og informasjon. Mange av oss har allerede en god del av det vi trenger for å klare oss selv i noen dager, så det er ofte ikke så mye som skal til for å komme helt i mål.</p>
      <p>Har dere det mest nødvendige på plass slik at dere kan klare dere selv i minst tre dager, er dere rustet for å komme dere gjennom de fleste kriser. Om krisen blir langvarig har dere med disse forberedelsene kjøpt dere tid og rom til å planlegge videre. Samtidig bidrar dere også til at de som trenger det mest kan få hjelp først.</p>
      <h3>Bli inspirert – podcast om beredskap</h3>
      <p>I podkasten «72 timer» møter programlederne Marte Stokstad og Knut Folkestad en rekke kjente nordmenn og spør; hvor godt forberedt er du, egentlig?</p>
      <p>«72 timer» finner du i <a href="https://radio.nrk.no/podkast/72_timer">NRK radio på nett og mobil</a>, eller der du hører podkaster.</p>
      <h3>Ditt eget beredskapslager</h3>
      <ul>
        <li>9 liter vann per person</li>
        <li>to pakker knekkebrød per person</li>
        <li>en pakke havregryn per person</li>
        <li>tre bokser middagshermetikk eller tre poser tørrmat per person</li>
        <li>tre bokser med pålegg med lang holdbarhet per person</li>
        <li>noen poser tørket frukt eller nøtter, kjeks og sjokolade</li>
        <li>medisiner du er avhengig av</li>
        <li>ved-, gass eller parafinovn til oppvarming</li>
        <li>grill eller kokeapparat som går på gass</li>
        <li>stearinlys, lommelykt med batterier, parafinlampe</li>
        <li>fyrstikker eller lighter</li>
        <li>varme klær, pledd og sovepose</li>
        <li>førstehjelpspakke</li>
        <li>batteridrevet DAB-radio</li>
        <li>batterier, batteribank og mobillader til bilen</li>
        <li>våtservietter og desinfeksjonsmiddel</li>
        <li>tørke-/toalettpapir</li>
        <li>litt kontanter</li>
        <li>ekstra drivstoff og ved/gass/parafin</li>
        <li>rødsprit til oppvarming og matlaging</li>
        <li>jodtabletter (til bruk ved atomhendelser)</li>
      </ul>
      <p>Les mer om egenberedskap i informasjonsheftet «Du er en del av Norges beredskap» som du kan laste ned i pdf-format på ulike språk.</p>
      <p>
        <a href="https://www.sikkerhverdag.no/globalassets/din-beredskap/dsb_beredskap_brosjyre_originalutvikling_utenlogo_digital_nbb.pdf">&gt;&gt; Brosjyre bokmål (pdf)</a>
        <br/>
        <a href="https://www.sikkerhverdag.no/globalassets/din-beredskap/dsb_beredskap_brosjyre_originalutvikling_nynorsk02_utenlogo_digital_nbb.pdf">&gt;&gt; Brosjyre nynorsk (pdf)</a>
        <br/>
        <a href="https://www.sikkerhverdag.no/globalassets/din-beredskap/dsb_beredskap_brosjyre_originalutvikling_samisk_utenlogo_digital_nbb.pdf">&gt;&gt; Brosjyre samisk (pdf)</a>
        <br/>
        <a href="https://www.sikkerhverdag.no/globalassets/din-beredskap/dsb_beredskap_brosjyre_originalutvikling_engelsk_utenlogo_digital_nbb.pdf">&gt;&gt; Brosjyre engelsk (pdf)</a>
      </p>
      <p>
        <a href="https://www.blindeforbundet.no/diverse/egenberedskap?fbclid=IwAR0ye_M51BummxREN7SLeyRbhvKKS-7eyM0PKDxt1SB4i-4d3SqeRqNKIzw">&gt;&gt; På nettsiden til Norges Blindeforbund kan du lytte til innholdet i brosjyren</a>
      </p>
    </article>
  </body>
</html>