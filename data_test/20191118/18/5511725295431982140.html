<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/indrasim-piespele-jau-ceturto-speli-pec-kartas.d?id=51648359"/>
    <meta property="og:site_name" content="DELFI"/>
    <meta property="article:published_time" content="2019-11-18T18:40:43+00:00"/>
    <meta property="og:title" content="Indrašim piespēle jau ceturto spēli pēc kārtas "/>
    <meta property="og:description" content="Latvijas hokeja izlases uzbrucējs Miks Indrašis pirmdien jau ceturto spēli pēc kārtas izcēlās ar rezultatīvu piespēli Kontinentālās hokeja līgas (KHL) spēlē, palīdzot savai komandai Maskavas &quot;Dinamo&quot; izcīnīt uzvaru."/>
  </head>
  <body>
    <article>
      <h1>Indrašim piespēle jau ceturto spēli pēc kārtas </h1>
      <address><time datetime="2019-11-18T18:40:43+00:00">18 Nov 2019, 18:40</time> by <a rel="author">LETA</a></address>
      <p>
        <b>Latvijas hokeja izlases uzbrucējs Miks Indrašis pirmdien jau ceturto spēli pēc kārtas izcēlās ar rezultatīvu piespēli Kontinentālās hokeja līgas (<a href="https://www.delfi.lv/temas/khl">KHL</a>) spēlē, palīdzot savai komandai Maskavas "Dinamo" izcīnīt uzvaru.</b>
      </p>
      <p>"Dinamo" viesos ar rezultātu 6:4 (2:1, 3:0, 1:3) uzvarēja Ņižņekamskas "Ņeftehimik", izcīnot trešo panākumu pēc kārtas.</p>
      <p>Indrašis laukumā pavadīja 13 minūtes un 36 sekundes, kuru laikā izcēlās ar rezultatīvu piespēli, to iespējot jau ceturto spēli pēc kārtas. Tāpat viņš uzvarēja četros no 11 iemetieniem un izdarīja vienu metienu.</p>
      <p>"Dinamo" komandā ar diviem vārtiem un vienu rezultatīvu piespēli izcēlās Dmitrijs Jaškins, bet Igors Poļigalovs guva divus "golus".</p>
      <p>Maskavieši izšķirošo izrāvienu veica otrā perioda beigās, kad nepilnu trīs minūšu laikā guva trīs bezatbildes vārtus un noslēdzošās 20 minūtes jau sagaidīja ar drošu pārsvaru 5:1. Trešais periods ilgstoši ritēja bez rezultatīviem metieniem, taču pēdējās minūtes laikā maskaviešu vārtos pēc rikošeta ielidoja divas ripas. "Dinamo" šajā spēlē izcēlās ar atzīstamu metienu precizitāti no 24 metieniem, gūstot sešus vārtus (25%), tādējādi spējot nosargāt uzvaru.</p>
      <p>Zīmīgi, ka "Ņeftehimik" vārtos savu 550.spēli KHL čempionātā aizvadīja Konstantīns Baruļins. Savukārt abas komandas pirmdien aizvadīja jau otro savstarpējo spēli nedēļas laikā. Iepriekšējā tikšanās reizē panākumu ar rezultātu 6:3 svinēja "Ņeftehimik" vienība.</p>
      <p>Maskavas komanda šosezon 29 spēlēs tikusi pie 37 punktiem, Rietumu konferencē ieņemot trešo pozīciju.</p>
      <p>Šosezon KHL čempionātā piedalās 24 komandas - pa 12 Rietumu un Austrumu zonā.</p>
      <p>Regulārajā čempionātā katra komanda tāpat kā iepriekšējā sezonā aizvadīs pa 62 spēlēm, pēc kurām pa astoņiem labākajiem klubiem iekļūs Gagarina kausa izcīņā.</p>
    </article>
  </body>
</html>