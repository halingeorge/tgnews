<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23498910-majoritatea-americanilor-sprijina-inlaturarea-lui-trump-din-functie-arata-nou-sondaj-opinie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T18:03:00+00:00"/>
    <meta property="og:title" content="Majoritatea americanilor sprijină înlăturarea lui Trump din funcție, arată un nou sondaj de opinie"/>
    <meta property="og:description" content="70% dintre americani cred că președintele Donald Trump a greșit făcând presiune asupra liderului Ucrainei, Volodimir Zelenski, pentru a desfășura o anchetă asupra oponentului său Joe Biden și a"/>
  </head>
  <body>
    <article>
      <h1>Majoritatea americanilor sprijină înlăturarea lui Trump din funcție, arată un nou sondaj de opinie</h1>
      <address><time datetime="2019-11-18T18:03:00+00:00">18 Nov 2019, 18:03</time> by <a rel="author">N.O.</a></address>
      <p><b>70% dintre americani cred că președintele Donald Trump a greșit făcând presiune asupra liderului Ucrainei, Volodimir Zelenski, pentru a desfășura o anchetă asupra oponentului său Joe Biden și a fiului acestuia, potrivit unui nou sondaj de opinie, și peste jumătate dintre respondenți cred acum că ar trebui să fie înlăturat din funcție, relatează </b><a href="https://www.politico.eu/article/donald-trump-impeachment-polling/">Politico.eu. <br/></a><br/>Un sondaj ABC News/Ipsos publicat luni arată că 51% dintre cei care au participat la sondaj cred că Trump ar trebui pus sub acuzare de către Camera Reprezentanților, și să fie condamnat/demis într-un proces al Senatului. 6% spun că, în timp ce acțiunile lui Trump au fost greșite și că acesta ar trebui pus sub acuzare, nu ar trebui demis de către Senat. <br/><br/>13% consideră că presiunea președintelui pentru ca anchetatori străini să-i investigheze rivalii este greșită, dar cred că nu ar trebui să fie pus sub acuzare sau demis. <br/><br/>25% dintre respondenți spun că Trump nu a făcut nimic greșit. <br/><br/>Rezultatele sondajului vin după prima săptămână de audieri publice, pe care majoritatea americanilor le-au urmărit. Printre cei chestionați, 21% au urmărit procedurile ”cu atenție” și 37% au urmărit ”oarecum cu atenție”. <br/><br/>Doar 21% dintre americani spun că s-au hotărât cu privire la punerea sub acuzare după audieri și aproape o treime dintre respondenți (32%) au luat o decizie înainte de apariția scandalului cu Ucraina în luna septembrie. <br/><br/>Săptămâna trecută, oficialii George Kent și William Taylor au fost audiați de către anchetatorii Camerei Reprezentanților, iar <a href="https://www.hotnews.ro/stiri-international-23493748-livevideo-destituirea-lui-trump-marturie-publica-cruciala-fostei-ambasadoare-americane-kiev.htm">Marie Yovanovitch, fosta ambasadoare americană în Ucraina, a fost audiată vinerea trecută în fața Congresului. <br/></a><br/>Potrivit unui sondaj <a href="https://www.hotnews.ro/stiri-international-23494559-sua-sprijinul-pentru-punerea-sub-acuzare-lui-trump-neschimbat-dupa-inceperea-audierilor-televizate-sondaj.htm">Reuters/Ipsos realizat online, joi şi vineri,</a> 44% dintre americanii adulţi susţin că Trump "ar trebui pus sub acuzare", în timp ce 40% au o opinie contrară. Un sondaj similar publicat anterior în cursul săptămânii estima proporţia celor care susţin punerea sub acuzare la 45% şi pe cea a celor cu o opinie contrară la 42%.<br/><br/>Sondajul Reuters/Ipsos a relevat că circa 68% dintre americani au declarat că urmăresc audierile, dintre care 28% în transmisiuni directe. În jur de 25% dintre respondenţi au declarat că nu au acordat nicio atenţie procedurilor de destituire din Congres.</p>
    </article>
  </body>
</html>