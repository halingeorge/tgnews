<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/valkova-chce-aby-provozovatele-internetu-odpovidali-za-obsah/1822584?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T18:08:00+00:00"/>
    <meta property="og:title" content="Válková chce, aby provozovatelé internetu odpovídali za obsah"/>
    <meta property="og:description" content="Praha - Vládní zmocněnkyně pro lidská práva Helena Válková (ANO) míní, že je zapotřebí legislativně prosadit kontrolu internetového prostředí ze strany jeho provozovatelů. Uvedla to na semináři, který se věnoval bezpečnosti dětí na internetu. Za to, že nepřebírají odpovědnost za obsah, zkritizoval provozovatele i další z řečníků, pražský policista Václav Písecký. Jiní experti upozornili na to, že u českých dětí vzrůstá v souvislosti s internetem riziko sebevražd."/>
  </head>
  <body>
    <article>
      <h1>Válková chce, aby provozovatelé internetu odpovídali za obsah</h1>
      <address><time datetime="2019-11-18T18:08:00+00:00">18 Nov 2019, 18:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vládní zmocněnkyně pro lidská práva Helena Válková (ANO) míní, že je zapotřebí legislativně prosadit kontrolu internetového prostředí ze strany jeho provozovatelů. Uvedla to na semináři, který se věnoval bezpečnosti dětí na internetu. Za to, že nepřebírají odpovědnost za obsah, zkritizoval provozovatele i další z řečníků, pražský policista Václav Písecký. Jiní experti upozornili na to, že u českých dětí vzrůstá v souvislosti s internetem riziko sebevražd.</p>
      <p>Děti se na internetu mohou setkat s kyberšikanou, kyberstalkingem nebo s kybergroomingem, což je komunikace vedoucí ke sjednání osobních schůzek. Častým problémem je sexting, tedy sdílení intimních materiálů. Nezletilí se tak stávají oběťmi nejen šíření pornografie, ale například také vydírání, ohrožování výchovy a dalších trestných činů.</p>
      <p>Účastníci semináře se shodli na tom, že česká právní úprava dané problematiky je kvalitní. Válková ale míní, že soudy dostatečně neuplatňují možné sankce. To potvrdila i Jana Murínová z Městského státního zastupitelství v Praze. "Velký problém vidím ve využívání trestních sazeb soudy. Ani ne tak v prvním stupni, jako zpravidla v odvolacím řízení. Odvolací soudy mají tendenci tresty snižovat," podotkla.</p>
      <p>Drtivá většina českých dětí se s vydíráním nebo šikanou na internetu nesvěří rodičům a raději vyhledává anonymní poradny jako Linku bezpečí nebo E-Bezpečí. Podle Martina Kožíška z projektu Bezpečně na netu se věk internetových predátorů neustále snižuje a na českých seznamkách se nyní pohybuje ve škále od 17 do 23 let. Zvyšuje se také brutalita útočníků, kteří se už rekrutují z generace, jež "vyrostla" na internetu a sociálních sítích.</p>
      <p>"Téměř čtyři pětiny celosvětového obsahu se sexuálním násilím na dětech bylo v loňském roce uloženo na URL adresách v Evropě," zdůraznila místopředsedkyně Evropského parlamentu Dita Charanzová. Uvedla také , že podle průzkumů polovina dětí na internetu chatuje z cizími lidmi a každé šesté dítě je ochotné zaslat cizímu člověku svou intimní fotku či video.</p>
      <p>Na semináři promluvila i matka jednoho z chlapců, které před několika lety i s pomocí internetu zneužívali oddíloví vedoucí s přezdívkami Piškot a Meluzín. "Z vlastní zkušenosti říkám, že mezi rodiči je potřeba větší osvěta. Nic jsme netušili, ačkoliv jsme se synovi věnovali a měli jsme společné aktivity," uvedla žena. Popsala, že její syn po provalení případu téměř měsíc nedokázal vyjít z bytu a kvůli šikaně musel následně opakovaně měnit střední školu.</p>
      <p>Ředitelka Dětského krizového centra Zora Dušková podotkla, že děti svět kyberprostoru s rodiči nesdílí i proto, že je v tomto ohledu považují za "naprosté mimoně". Poukázala i na to, že internet zcela stírá hranice mezi světem dospělých a dětí: zatímco dříve nevhodný obsah signalizovala hvězdička u filmu nebo vysílací čas po 22. hodině, internet žádné omezení nemá a už i malé děti zcela běžně navštěvují pornografické stránky a následně sexuálně experimentují.</p>
      <p>Podle Duškové se také stupňuje riziko sebevražd, a to u stále mladších dětí. Podobnou zkušenost má i Hana Masáková z e-mailové poradny Linky bezpečí, která letos přijala 326 dotazů se suicidální tematikou a 190 dotazů ohledně sebepoškozování.</p>
      <p>"Tlačíme na provozovatele služeb, aby přebrali odpovědnost za obsah. Bohužel se nám to moc nedaří," konstatoval policista Písecký. "Dělají preventivní projekty a zveřejňují, jak odhalují protiprávní chování a predátory, ale počty trestních oznámení se rovnají pomalu nule. Mělo by se to nějak řešit, a ne statisticky vykazovat na preventivních aktivitách," uzavřel.</p>
    </article>
  </body>
</html>