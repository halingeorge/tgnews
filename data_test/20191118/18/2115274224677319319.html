<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/salute/tumore_pancreas_terapie-6574980/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T18:44:00+00:00"/>
    <meta property="og:title" content="Le nuove terapie per curare il tumore al pancreas"/>
    <meta property="og:description" content="In Italia è la quarta causa di morte per tumore: ogni anno si ammalano circa 13.500 persone e nel 2016 i decessi sono stati più di 12.000"/>
  </head>
  <body>
    <article>
      <h1>Le nuove terapie per curare il tumore al pancreas</h1>
      <h2>In Italia è la quarta causa di morte per tumore: ogni anno si ammalano circa 13.500 persone e nel 2016 i decessi sono stati più di 12.000</h2>
      <address><time datetime="2019-11-18T18:44:00+00:00">18 Nov 2019, 18:44</time> by <a rel="author" href="https://www.agi.it/authors/paolo-giorgi/" target="_blank">paolo giorgi</a></address>
      <p>In Italia il cancro del pancreas è la quarta causa di morte per tumore: ogni anno si ammalano circa 13.500 persone, nel 2016 i decessi per questo tipo di tumore sono stati più di 12.000 e sappiamo che questo numero è destinato ad aumentare. Per oltre la metà dei pazienti la diagnosi avviene tardivamente, quando la malattia è in stadio metastatico, ecco perché, pur avendo un'incidenza relativamente bassa (rappresenta circa il 3% dei tumori maligni), l'impatto sui pazienti e le loro famiglie è devastante: la sopravvivenza a 5 anni è pari all'8%.1</p>
      <p>"La 'fatica di decidere' è l'espressione che meglio cattura lo stato d'animo di chi si trova ad affrontare questo tipo di malattia, completamente impreparato, indipendentemente da grado di istruzione o status sociale - spiega Piero Rivizzigno, Presidente Associazione Codice Viola - Il nostro sforzo è quello di alzare l'attenzione su questa patologia che allo stato attuale può considerarsi una vera emergenza sanitaria che mette a rischio la vita dei pazienti, non solo perché ha la peggiore prognosi fra tutti i tumori solidi, ma anche perché ci sono purtroppo un numero limitato di protocolli di cura e centri ospedalieri non sufficientemente specializzati per una presa in carico efficace del paziente".</p>
      <p>La chemioterapia è, insieme alla chirurgia, la più importante arma a disposizione contro il tumore del pancreas. Due recenti studi indipendenti hanno dimostrato l'efficacia di una nuova associazione di quattro farmaci, PAXG (cisplatino, nab-paclitaxel, capecitabina, gemcitabina), che è stata approvata da AIFA a giugno 2019.</p>
      <p>In uno studio randomizzato di fase II la quadruplice combinazione ha ottenuto un miglioramento significativo della sopravvivenza (sopravvivenza a 1 anno 62%, sopravvivenza a 2 anni 24%), rispetto allo schema a due farmaci AG (nab-paclitaxel e gemcitabina).</p>
      <p>"La commissione Tecnico-Scientifica di AIFA ha autorizzato lo schema a inizio giugno 2019 e ci auguriamo che venga presto pubblicato in Gazzetta Ufficiale per poterlo utilizzare al più presto nella pratica clinica - spiega Michele Reni, Direttore del Programma Strategico di Coordinamento Clinico, Pancreas Center, IRCCS Ospedale S. Raffaele, Milano - Questo cocktail di farmaci ha infatti degli indubbi vantaggi clinici, richiede solo 2 accessi ospedalieri mensili anziché 3 e, rispetto allo schema attuale, ha anche un costo inferiore di circa il 15%. Non ultimo, lo schema é adatto anche per i pazienti con mutazione BRCA, consentendo di poter somministrare il platinante, ritenuto attualmente necessario per questi pazienti, senza rinunciare al nab-paclitaxel."</p>
      <p>"Oltre alle nuove opzioni terapeutiche che sono di fondamentale importanza per i pazienti è necessaria tuttavia una rivalutazione più strutturale dei modelli organizzativi e di cura per migliorare il livello di adeguatezza degli ospedali italiani, anche per quanto riguarda il trattamento chirurgico al quale è associata ancora una notevole incidenza delle recidive e della mortalità ad un anno." - precisa Rivizzigno. La chirurgia per il tumore del pancreas può essere molto utile, ma anche molto dannosa, se l'ospedale non è adeguato.</p>
      <p>Un nuovo studio ha evidenziato che ci sono 300 ospedali in Italia (il 77% delle strutture che eseguono resezioni pancreatiche) che realizzano in media solo 3 operazioni al pancreas all'anno, troppo poche considerando che si tratta di uno degli interventi piu' complessi di tutta la chirurgia addominale. "Se l'ospedale non ha l'esperienza sufficiente, il paziente potrebbe non ricevere un trattamento adeguato" - commenta Gianpaolo Balzano, Responsabile dell'Unità Funzionale di Chirurgia Pancreatica, Pancreas Center, IRCCS Ospedale S. Raffaele, Milano e autore dello studio - Il rischio più grave è la mortalità operatoria: lo studio ha evidenziato che in quei 300 ospedali la mortalità per resezione pancreatica è superiore al 10%, quindi 3 volte più alta rispetto ai centri con maggiore esperienza, dove si attesta al 3.1%. In alcuni ospedali questo rischio può essere addirittura superiore al 20 o 25%. 4 C'è poi un altro rischio, meno evidente ma altrettanto grave per il paziente, cioè che non vengano prese le decisioni corrette, come per esempio operare un paziente che non dovrebbe essere operato, non arrivare alla diagnosi in tempi adeguati o non gestire adeguatamente la chemioterapia".</p>
    </article>
  </body>
</html>