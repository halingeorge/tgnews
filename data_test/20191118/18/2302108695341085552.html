<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/sua-cer-noului-presedinte-din-sri-lanka-sa-respecte-drepturile-omului-felicitam-alegerile-democratice-si-cerem-sa-nu-se-recurga-la-violenta.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T18:24:56+00:00"/>
    <meta property="og:title" content="SUA cer noului președinte din Sri Lanka să respecte drepturile omului: Felicităm alegerile democratice și cerem să nu se recurgă la violență"/>
    <meta property="og:description" content="SUA au cerut luni noului preşedinte al statului Sri Lanka, Gotabaya Rajapaksa, să respecte drepturile omului, relatează AFP, citată de Agerpres.ro. Frate"/>
  </head>
  <body>
    <article>
      <h1> SUA cer noului președinte din Sri Lanka să respecte drepturile omului: Felicităm alegerile democratice și cerem să nu se recurgă la violență </h1>
      <address><time datetime="2019-11-18T18:24:56+00:00">18 Nov 2019, 18:24</time> by <a rel="author">Redacția</a></address>
      <p>SUA au cerut luni noului preşedinte al statului Sri Lanka, Gotabaya Rajapaksa, să respecte drepturile omului, relatează AFP, citată de <a href="https://www.agerpres.ro/politica-externa/2019/11/18/sua-cer-noului-presedinte-din-sri-lanka-sa-respecte-drepturile-omului--405167">Agerpres.ro.</a></p>
      <p>Frate al fostului preşedinte Mahinda Rajapaksa (2005-2015), acest locotenent-colonel în retragere care a fost ales sâmbătă este considerat ca fiind strategul zdrobirii militare, cu preţul unei imense băi de sânge, a rebeliunii separatiste a Tigrilor tamili, în 2009, după patru decenii de război civil. De asemenea, el este vizat de numeroase acuzaţii de crime de război şi corupţie.</p>
      <p>„SUA îi felicită pe cetăţenii din Sri Lanka pentru alegerile democratice şi sunt pregătite să lucreze cu Gotabaya Rajapaksa”, a indicat secretarul de stat american Mike Pompeo, potrivit unui comunicat.</p>
      <p>„Solicităm preşedintelui Rajapaksa să îndeplinească angajamentele asumate de Sri Lanka privind reforma sectorului de securitate, responsabilitatea, respectarea drepturilor omului şi nerecurgerea la violenţă”, a adăugat sursa citată.</p>
      <p>Gotabaya a condus de facto reprimarea rebeliunii minorităţii tamile, apărători ai drepturilor omului estimând că 40.000 de civili tamili au murit în ultimele luni ale conflictului.</p>
      <p>Alegerea sa în funcţia supremă consacră revenirea la putere a puternicului clan Rajapaksa, care a guvernat Sri Lanka cu o mână de fier între 2005 şi 2015, când a fost învins la prezidenţiale de o coaliţie de opozanţi.</p>
      <p>Această revenire la putere are loc într-o ţară divizată pe criterii etnice şi religioase şi încă afectată de atacurile jihadiste din 21 aprilie în care au fost ucise 269 de persoane.</p>
    </article>
  </body>
</html>