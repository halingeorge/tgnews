<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/del-chromo-ekstremalios-situacijos-neskelbs-1750764/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T18:00:00+00:00"/>
    <meta property="og:title" content="Dėl chromo ekstremalios situacijos neskelbs"/>
    <meta property="og:description" content="Reklama"/>
  </head>
  <body>
    <article>
      <h1>Dėl chromo ekstremalios situacijos neskelbs</h1>
      <address><time datetime="2019-11-18T18:00:00+00:00">18 Nov 2019, 18:00</time> by <a rel="author" href="https://www.ve.lt/autoriai/mindaugas-drasutis/" target="_blank">Mindaugas DRĄSUTIS</a></address>
      <p>Reklama</p>
      <p>
        <b>Prieš pusantros savaitės Klaipėdos savivaldybei pranešus, kad kai kuriuose Vitės gyvenamuosiuose mikrorajonuose chromo koncentracija dirvožemyje viršijo leistinas ribines vertes iki 12 kartų, skelbti ekstremalios situacijos nesiryžtama - trūksta išsamesnių tyrimų rezultatų.</b>
      </p>
      <p>Ar skelbti ekstremalią situaciją, vakar diskutavo Klaipėdos savivaldybės Ekstremalių situacijų komisija. Joje tyrimų rezultatus nuo 2006 metų pateikė Gamtos tyrimų centro Geoaplinkos tyrimų laboratorijos Geochemijos sektoriaus vyresnysis mokslo darbuotojas dr. Ričardas Taraškevičius.</p>
      <p>"2006 ir 2010 metais ėmėme mėginius. Mūsų maloniai nuostabai, situacija gerėjo. Vienintelė vieta, kuri išliko nepakitusi - Vitės mokykla. Pernai ir šiemet mėginiai iš paplūdimių švarūs. Įžengus į šiaurinę dalį, 14 vietų iš 58 fiksuoti chromo kiekiai šalia ribinės vertės", - sakė R. Taraškevičius.</p>
      <p>Jis pridėjo, kad Vitės progimnazijos stadione padidėjusi ne tik chromo, bet ir vario, mangano, nikelio koncentracija. Kitose vietose fiksuota švino, cinko leistinų ribų viršijimas.</p>
      <p>"Pagal rezultatų palyginimą, kad ir kaip bebūtų keista, tendencijos yra optimistiškos. Tačiau už tendencijas atsakyti 100 procentų negalime", - teigė R. Taraškevičius, ragindamas išnaudoti Klaipėdos universiteto Jūrų tyrimų instituto potencialą.</p>
      <p>Ekstremalių situacijų komisijoje dalyvavusios institucijos patikino, kad savus tyrimų rezultatus turės šio mėnesio pabaigoje. O štai Klaipėdos savivaldybė jau kitąmet ruošiasi atlikti ekogeologinį tyrimą, kuris ir turėtų padėti nustatyti tikrąją taršos grėsmę.</p>
      <p>Reklama</p>
      <p>Mero Vytauto Grubliausko teigimu, nors su turimais duomenimis ekstremali padėtis skelbiama nebus, tarša yra fiksuojama. Tikimasi, kad jos šaltinį išsiaiškins prokuratūra.</p>
      <p>"Bendrovės, dirbančios ir kraunančios, galėtų prisidėti prie socialiai jautrios akcijos ir galbūt įstaigų vaikams ar personalui atlikti kraujo tyrimus. Taip būtų išsklaidytas nežinomybės šleifas.</p>
      <p>Su Uosto direkcija važiuojame į Aplinkos ministeriją, kur vėl apie tai bus kalbama - kurią dalį teritorijos reikia nukasti, kurią kone uždaryti ar atitverti. Atsakymo neturiu, bet jo reikės. Kartais susidaro įspūdis, kad daugelis bando jau avansu gelbėti munduro sagas ir blizgesį", - sakė V. Grubliauskas.</p>
      <p>
        <i>Kad nėra pagrindo skelbti ekstremalios situacijos mieste, merui pritarė ir Klaipėdos savivaldybės administracijos direktorius Gintaras Neniškis.</i>
      </p>
      <p>Beje, pristatyme R. Taraškevičius užsiminė, jog praeityje galimai viename Vitės mikrorajono stadione buvo sandėliuojama geležies rūda, turinti chromo. Tačiau tokiems teiginiams atkirto "Klasco" generalinis direktorius Vytautas Štumbergas.</p>
      <p>"Vitės stadione buvo sandėliuojami rulonai, kuriuose chromo nebuvo", - teigė jis.</p>
      <p>Reklama</p>
      <p>Po posėdžio žodį tarė ir Klaipėdos savivaldybės tarybos narys, Birių krovinių terminalo generalinis direktorius Vidmantas Dambrauskas. Pasak jo, vienintelis taršos šaltinis, susijęs su chromu, galėjo būti ferochromo rūda. Ir nors iki 2006 metų galimai buvo kraunama 128 tūkst. tonų ferochromo lydinių, jie, V. Dambrausko teigimu, buvo be rūdos.</p>
      <p>"Situacija žinoma 14 metų. Užpraeito penktadienio transliacija, kad mėginiai paimti ir tarša didėja - netiesa. Tai aiškiai parodo mokslininko pranešimo požymiai ir rezultatai. Žinojome, kad negali būti didėjimo. Išlikusi tarša visiems žinoma, bet pabrėžiu, kad nuo 2006 metų uoste nebuvo kraunama krovinių su chromu", - pabrėžė jis.</p>
      <p>Siekiant pagerinti situaciją praėjusią savaitę buvo valomi Vitės kvartalo šaligatviai ir gatvės, surinktos ir išvežtos žaliosios atliekos iš Vitės kvartalo švietimo įstaigų.</p>
      <p>Būtent Vitės kvartalo gyventojams rekomenduojama dažniau plauti rankas, vaikams neleisti žaisti smėlio dėžėse, negerti vandens iš šulinių.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/chromas-klaipedoje-isveze-zaliasias-atliekas-vale-gatves-1750104/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/prokuratura-pradejo-ikiteismini-tyrima-del-dirvozemio-tarsos-mieste-1749819/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/seimune-del-chromo-kreipesi-i-prokuratura-1749072/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/bulvaras-pagaliau-klaipedoje-turime-naudingu-iskasenu-1748071/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/tarsos-rodikliai-sokiruoja-bet-saltinis---nerastas-1747733/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/kvartaluose-prie-uosto---12-kartu-daugiau-chromo-1747499/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>