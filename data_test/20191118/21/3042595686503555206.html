<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/jeg-sa-fram-til-a-tape/71820458"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T21:05:53+00:00"/>
    <meta property="og:title" content="- Jeg så fram til å tape"/>
    <meta property="og:description" content="31-åringen hadde innstilt seg på å dra hjem til sønnen sin da skulle møte Eunike Hoksrød og Frank Tore Aniksdal i finalen."/>
  </head>
  <body>
    <article>
      <h1>- Jeg så fram til å tape</h1>
      <h2>31-åringen hadde innstilt seg på å dra hjem til sønnen sin da skulle møte Eunike Hoksrød og Frank Tore Aniksdal i finalen.</h2>
      <address><time datetime="2019-11-18T21:05:53+00:00">18 Nov 2019, 21:05</time> by <a rel="author">Anniken Aronsen</a></address>
      <p>Etter å ha tilbrakt åtte uker i sidekonkurransen til «Farmen», «Torpet», måtte de tidligere «Farmen»-deltakerne Eunike Hoksrød og Frank Tore Aniksdal se seg slått av Ingebjørg Monique Haram i finalen.</p>
      <p>Det betyr at sjansen gikk fra dem til å komme seg inn på gården, mens Haram kunne gjenforenes med de resterende deltakerne i konkurransen.</p>
      <p>
        <b>- Det var helt uvirkelig. Jeg var veldig forvirret og i sjokk fordi jeg var så innstilt på å reise hjem den dagen, forteller Haram til Dagbladet.</b>
      </p>
      <p>Hun forteller at de to andre deltakerne i finalen fortalte henne at hun kom til å tape, noe hun trodde på. I kunnskapskonkurransen overrasket hun imidlertid.</p>
      <figure>
        <img src="https://dbstatic.no/71828007.jpg?imageId=71828007&amp;width=1024&amp;height=615"/>
        <figcaption><b>«TORPET»-FINALISTENE:</b> Eunike Hoksrød, Ingebjørg Monique Haram og Frank Tore Aniksdal sto igjen til sist i «Torpet». Foto: TV 2 Vis mer</figcaption>
      </figure>
      <p>- Det var ikke så mye å gjøre på «Torpet», så da leser man gårdsboka. Jeg hadde lest akkurat de riktige tingene og klarte å svare mye riktig, forteller hun.</p>
      <h3>Ville hjem</h3>
      <p>Å bli slått på målstreken av 31-åringen skal de andre deltakerne, som begge hadde vært på gården i åtte uker, ha satt liten pris på.</p>
      <p>
        <b>- Det virket som de følte seg lurt. Jeg trodde jo på dem da de sa at jeg ikke hadde noen sjanse til å vinne mot dem. Jeg så fram til å tape.</b>
      </p>
      <p>
        <i>- Hvordan var stemningen da du vant?</i>
      </p>
      <p>- Dårlig. Frank ble ganske sur. De begynte å slenge litt dritt under kampen og sa at jeg lata som om jeg ville hjem. Jeg har hatt lyst til å dra hjem siden dag én, det har vært kjempetøft å være borte fra sønnen min. Men jeg kommer ikke til å gi meg i en kamp av den grunn.</p>
      <p>At stemningen skal ha vært amper kommer imidlertid ikke fram på skjermen.</p>
      <p>Haram forteller at hun har hatt lite kontakt med de to «Torpet»-deltakerne siden.</p>
      <h3>Sabotasje</h3>
      <p>Før finalen så man Haram møte Marte Flobergseter (22) til kamp etter at sistnevnte tapte i den brutale tvekampen mot Agna Hollekve (47) i søndagens «Farmen»-episode. Flobergseter valgte å møte Haram i en huskelek. Det hun ikke visste var at hun kunne ha valgt saging, noe Haram var bekymret for i forkant.</p>
      <p>Ifølge Haram er det nemlig fordi Hoksrød saboterte oppgaveheftet i forkant.</p>
      <p>
        <b>- Hun sa at «da river jeg ut siden du er redd for», også rev hun ut saging av heftet og kastet det i peisen, hevder hun.</b>
      </p>
      <p>Hoksrød ønsker ikke å kommentere saken.</p>
      <p>Haram forteller at hun tviler på at produksjonen fikk med seg sabotasjen. Det vises i alle fall ikke på skjermen.</p>
      <h3>- Dårlig</h3>
      <p>Det er også helt ukjent for Flobergseter.</p>
      <p>- Kødder du? Jeg fikk også beskjed om at de hadde brent kunnskapsboka. At de skulle gjøre det på en sånn måte, det skjønner jeg ikke. Jeg skjønner jo at det er et spill, men alle skal ha like muligheter. Nå ble jeg paff på nytt, det var dårlig, sier hun til Dagbladet.</p>
      <p>- Jeg hadde nok antakelig valgt saging hvis jeg visste det var et alternativ. Jeg følte meg ganske sterk i saging, og jeg tror det hadde vært gode sjanser for å vinne ettersom Ingebjørg ikke var så veldig sterk i saging, fortsetter hun.</p>
      <p>Flobergseter tror imidlertid ikke hun hadde vunnet i en finale dersom hun hadde slått ut Haram.</p>
      <p>
        <b>- Det er liten sjanse for at jeg hadde klart å ta dem som hadde vært der inne i en kunnskapsduell. Jeg var også veldig sliten psykisk og fysisk, sier hun.</b>
      </p>
      <p>Pressekontakt i «Farmen», Alex Iversen» sier til Dagbladet at produksjonen ikke hadde kjennskap til sabotasjen før etter finalen var over.</p>
      <p>- Vi har ikke diskutert konsekvenser siden finalen var over da vi ble gjort oppmerksom på dette, sier han.</p>
      <p>At kunnskapsboka ble brent stemmer ikke, ifølge han.</p>
    </article>
  </body>
</html>