<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/18/l-olbia-esonera-filippi-in-attesa-del-sostituto-squadra-a-raineri-4-954177.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T21:08:23+00:00"/>
    <meta property="og:title" content="L'Olbia esonera Filippi: in attesa del sostituto, squadra a Raineri"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">serie c</h6>
      <h1>L'Olbia esonera Filippi: in attesa del sostituto, squadra a Raineri</h1>
      <h2>Da ricordare che già l'anno scorso, proprio di questi tempi, Filippi era stato esonerato per poi essere richiamato a gennaio</h2>
      <address><time datetime="2019-11-18T21:08:23+00:00">18 Nov 2019, 21:08</time> by <a rel="author" href="https://www.unionesarda.it/autore/ilenia_giagnoni/329" target="_blank">Ilenia Giagnoni</a></address>
      <p>L'Olbia non regge all'ottava sconfitta nel campionato di Serie C, e all'indomani dell'1-2 subito in casa dal Novara esonera Michele Filippi.</p>
      <p>"La Società", recita il comunicato diramato stasera, "rende noto che Michele Filippi è stato sollevato dall'incarico di guida tecnica della prima squadra: a Filippi vanno i ringraziamenti per il lavoro svolto in questi anni con dedizione e attaccamento alla causa".</p>
      <p>Già l'anno scorso, di questi tempi, Filippi era stato esonerato dal club del presidente Alessandro Marino, che l'aveva poi richiamato a gennaio: stavolta il tecnico paga gli 11 punti in 15 giornate e la zona playout, frutto di un ruolino di marcia fatto di 2 vittorie, l'ultima delle quali risalente al 2 settembre scorso, 5 pareggi e (appunto) 8 sconfitte.</p>
      <p>Il sostituto di Filippi sarà annunciato nelle prossime ore. Intanto, alla ripresa degli allenamenti in vista della gara esterna con la Pergolettese, la squadra sarà affidata a quello che, fino stasera, era il vice di Filippi. "Ad assumere temporaneamente la guida della squadra", specifica in chiusura la nota dell'Olbia, "sarà l'allenatore in seconda Luca Raineri".</p>
    </article>
  </body>
</html>