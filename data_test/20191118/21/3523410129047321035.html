<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640561/%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AE%D9%88%D8%A7%D8%B3%D8%AA-%D8%A7%D8%B2-%D8%AE%D8%B1%D8%A7%D8%A8%DA%A9%D8%A7%D8%B1%DB%8C%E2%80%8C%D9%87%D8%A7%DB%8C%D8%B4%D8%A7%D9%86-%D9%81%DB%8C%D9%84%D9%85-%D8%A8%D9%81%D8%B1%D8%B3%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T21:13:00+00:00"/>
    <meta property="og:title" content="آمریکا از آشوبگران خواست از خرابکاری‌هایشان فیلم بفرستند"/>
    <meta property="og:description" content="یک مقام وزارت خارجه آمریکا از اغتشاشگران خواست فیلم‌های گرفته شده از ناآرامی‌های اخیر را به حساب توییتری وی ارسال کنند."/>
  </head>
  <body>
    <article>
      <h1>
        <a href="https://www.bultannews.com/fa/news/640561/%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AE%D9%88%D8%A7%D8%B3%D8%AA-%D8%A7%D8%B2-%D8%AE%D8%B1%D8%A7%D8%A8%DA%A9%D8%A7%D8%B1%DB%8C%E2%80%8C%D9%87%D8%A7%DB%8C%D8%B4%D8%A7%D9%86-%D9%81%DB%8C%D9%84%D9%85-%D8%A8%D9%81%D8%B1%D8%B3%D8%AA%D9%86%D8%AF">آمریکا از آشوبگران خواست از خرابکاری‌هایشان فیلم بفرستند</a>
      </h1>
      <h2>یک مقام وزارت خارجه آمریکا از اغتشاشگران خواست فیلم‌های گرفته شده از ناآرامی‌های اخیر را به حساب توییتری وی ارسال کنند.</h2>
      <address><time datetime="2019-11-18T21:13:00+00:00">18 Nov 2019, 21:13</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «لن کودوروسکی» مشاور ارشد امور عمومی وزارت خارجه<b> آمریکا</b> در دخالتی آشکار در امور داخلی ایران، از آشوبگران خواست<b> فیلم‌</b>هایی را از ناآرامی‌های اخیر در ایران برای وی ارسال کنند.</p>
      <p>کودوروسکی که عضو «گروه اقدام ایران» وزارت خارجه آمریکا نیز هست، در صفحه توییترش نوشته است: «اگر ویدئوهای موثقی از اعتراضات ایران دارید، آن‌ها را اینجا منتشر کنید. بگذارید صدای مردم ایران شنیده شود.»</p>
      <p>مشاور ارشد امور عمومی وزارت خارجه آمریکا در حساب توییتری خود تصاویری از حمله اغتشاشگران به اموال عمومی را نیز منتشر ساخته است.</p>
      <p>در دو روز اخیر مقام‌های آمریکایی بیانیه‌های متعددی در حمایت از آشوب و ناآرامی در ایران منتشر کرده‌اند.</p>
      <p>«مایک پامپئو» وزیر امور خارجه آمریکا روز شنبه در توییتی مدعی حمایت واشنگتن از مردم ایران شد. وی در این توییت نوشت که آمریکا صدای مردم ایران را شنیده و از آنها حمایت می‌کند. پامپئو در حالی این پیام را منتشر می‌کند که دولت «دونالد ترامپ» رئیس جمهور آمریکا تحریم‌های گسترده‌ای علیه مردم ایران وضع کرده و حتی از افول وضعیت اقتصادی مردم ایران ابراز خرسندی کرده است.</p>
      <p>دولت ترامپ اردیبهشت سال گذشته به صورت یکجانبه و غیرقانونی از برجام خارج شد و تمامی تحریم‌هایی را که به واسطه این توافق علیه ایران برداشته شده بود را بازگرداند.</p>
    </article>
  </body>
</html>