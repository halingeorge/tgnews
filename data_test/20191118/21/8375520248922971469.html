<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/obsje-ne-viznala-parlamentski-vibori-v-bilorusi-640801.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T21:56:15+00:00"/>
    <meta property="og:title" content="ОБСЄ не визнала парламентські вибори в Білорусі"/>
    <meta property="og:description" content="Спостерігачі вважають, що домінування державних службовців у виборчих комісіях обмежило їх неупередженість і незалежність"/>
  </head>
  <body>
    <article>
      <h1>ОБСЄ не визнала парламентські вибори в Білорусі</h1>
      <address>
        <time datetime="2019-11-18T21:56:15+00:00">18 Nov 2019, 21:56</time>
      </address>
      <h4>Спостерігачі вважають, що домінування державних службовців у виборчих комісіях обмежило їх неупередженість і незалежність</h4>
      <p>Міжнародні спостерігачі від Бюро демократичних інститутів та прав людини ОБСЄ і Парламентської асамблеї ОБСЄ вважають, що парламентські вибори в Білорусі не відповідали важливим міжнародним стандартам демократичних виборів.</p>
      <p>Про це на прес-конференції в Мінську заявила Спеціальний координатор ОБСЄ Маргарета Седерфельт, передають <a href="https://news.tut.by/economics/661709.html">білоруські ЗМІ.</a></p>
      <p>«Ми відзначили загальне нехтування фундаметальними свободами самовираження, зборів і асоціацій. Також, ми зазначили, що велика кількість кандидатів подали заявки на участь у виборах, але їх участь обмежили. Ці вибори продемонстрували повну відсутність дотримання демократичних зобов'язань. В державі, де повноваження і незалежність парламенту обмежені, а основоположні свободи, як виборців, так і кандидатів обмежують, існує небезпека перетворення парламентських виборів на формальність», - заявила Седерфельт.</p>
      <p>Спостерігачі вважають, що домінування державних службовців у виборчих комісіях обмежило їх неупередженість і незалежність, що підірвало довіру суспільства до виборчого процесу. Близько 6,8 мільйона виборців були зареєстровані для голосування, але списки є непублічним, що, на думку спостерігачів, говорить про повну відсутність прозорості.</p>
      <p>Нагадаємо, у Білорусі у неділю, 17 листопада, <a href="https://glavcom.ua/world/observe/u-bilorusi-zavershilisya-parlamentski-vibori-640530.html">пройшли вибори до Палати представників Національних зборів</a> - нижньої палати парламенту країни.</p>
      <p>Протягом дня <a href="https://glavcom.ua/world/observe/sposterigachi-zafiksuvali-sotni-porushen-pid-chas-viboriv-u-bilorusi-640557.html">спостерігачі від опозиції зафіксували 668 порушень</a>, зазначили у кампанії моніторингу за перебігом голосування «Право вибору».</p>
      <p>Понад 40% порушень становить невідповідність кількості тих, хто проголосував, у протоколі комісії та за даними спостерігача.</p>
      <p>У 30% випадків головою дільничної комісії не було забезпечено належного зберігання скриньки дострокового голосування.</p>
      <p>До слова, президент Білорусі Олександр Лукашенко після голосування на парламентських виборах заявив журналістам, що <a href="https://glavcom.ua/world/observe/kolja-shche-ne-gotovij-lukashenko-znovu-jde-v-prezidenti-640493.html">має намір балотуватися на пост президента </a>країни у 2020 і 2025 роках.</p>
      <p>Палата представників Національних зборів Білорусі у складі 110 депутатів обирається на чотири роки.</p>
      <related>
        <a href="https://glavcom.ua/news/cvk-vidmovilasya-rejestruvati-rosiyskih-sposterigachiv-vid-obsje-578763.html"/>
        <a href="https://glavcom.ua/news/za-impichment-donalda-trampa-vistupaje-51-amerikanciv-640791.html"/>
        <a href="https://glavcom.ua/news/v-ukrajini-pochalasya-rejestraciya-kandidativ-na-miscevih-viborah-u-grudni-640782.html"/>
      </related>
    </article>
  </body>
</html>