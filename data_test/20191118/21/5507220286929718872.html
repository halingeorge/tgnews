<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186753/"/>
    <meta property="og:site_name" content="Janam TV"/>
    <meta property="article:published_time" content="2019-11-18T21:41:54+00:00"/>
    <meta property="og:title" content="പിങ്ക് പന്തുകള്‍ ഏറ്റവും നിലവാരമുള്ളവ : അവകാശവാദവുമായി എസ്ജി കമ്പനി"/>
    <meta property="og:description" content="മീറഠ്: ഇന്ത്യയില്‍ ആദ്യമായി നടക്കാന്‍ പോകുന്ന പകല്‍രാത്രി ടെസ്റ്റ് മത്സരങ്ങള്‍ക്കായി ഉപയോഗിക്കുന്ന പന്തുകള്‍ ഏറ്റവും ഗുണമേന്മയുള്ളതാണെന്ന്"/>
  </head>
  <body>
    <article>
      <h1>പിങ്ക് പന്തുകള്‍ ഏറ്റവും നിലവാരമുള്ളവ : അവകാശവാദവുമായി എസ്ജി കമ്പനി</h1>
      <address><time datetime="2019-11-18T21:41:54+00:00">18 Nov 2019, 21:41</time> by <a rel="author">Janam TV Web Desk</a></address>
      <p>മീറഠ്: ഇന്ത്യയില്‍ ആദ്യമായി നടക്കാന്‍ പോകുന്ന പകല്‍രാത്രി ടെസ്റ്റ് മത്സരങ്ങള്‍ക്കായി ഉപയോഗിക്കുന്ന പന്തുകള്‍ ഏറ്റവും ഗുണമേന്മയുള്ളതാണെന്ന് നിര്‍മ്മാതാക്കളായ എസ്ജി അവകാശപ്പെട്ടു. ലോകക്രിക്കറ്റില്‍ എസ്ജിയുടെ പന്തുകള്‍ എന്നും പരിഗണിച്ചിട്ടേയുള്ളു എന്ന് സാന്‍സ്‌പെറില്‍സ് ഗ്രീന്‍ലാന്റ്് കമ്പനി മാര്‍ക്കറ്റിംഗ് വിഭാഗം തലവന്‍ പാരസ് ആനന്ദ് പറഞ്ഞു.</p>
      <p>പിങ്ക് പന്തുകള്‍ സാധാരണ ചുവന്ന പന്തുകള്‍ ഉണ്ടാക്കുന്നതിനേക്കാളും ശ്രദ്ധയോടുകൂടിയാണ് നിര്‍മ്മിക്കുന്നത്. ആദ്യമേ ഡൈ ചെയ്ത തുകലാണ് ചുവന്ന പന്തുകള്‍ക്കായി ഉപയോഗിക്കുന്നത്. എന്നാല്‍ പിങ്ക് പന്തിനായി തുകലിലെ നിറം വിവിധ ഘട്ടങ്ങളിലായി തേച്ചുപിടിപ്പിച്ച് 7-8 ദിവസംകൊണ്ട് മാത്രമാണ് തയ്യാറാക്കുന്നത്. ഒരു മാസം മുന്നേ തന്നെ ബിസിസിഐ അധികൃതര്‍ക്ക് 120 പുതിയ പന്തുകള്‍ പരിശോധനക്കായി നല്‍കിയിരുന്നുവെന്നും എസ്ജി നിര്‍മ്മാതാക്കള്‍ പറഞ്ഞു.</p>
      <p>പിങ്ക് പന്തുകളുടെ നിറം 90 ഓവറുകള്‍ വരെ മങ്ങാതെ നില്‍ക്കാനുള്ള ഗുണപരിശോധനകള്‍ പലഘട്ടമായി നടത്തിയതായി എസ്ജി അറിയിച്ചു. പന്തിന്റെ കട്ടിപോലും പലതവണ ഉപയോഗിക്കുമ്പോള്‍ കുറയാത്ത വിധം മികച്ച തുകലാണ് ഉപയോഗിച്ചിരിക്കുന്നതെന്നും കഴിഞ്ഞ 3 വര്‍ഷമായി ഇത്തരം പന്തുകള്‍ ആഭ്യന്തര ക്രിക്കറ്റിനായി ഉപയോഗിക്കുകയാണെന്നും എസ്ജി ഉടമകള്‍ സൂചിപ്പിച്ചു.</p>
    </article>
  </body>
</html>