<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562169/ti-tha-plirwsoyme-stin-eforia-mechri-to-telos-toy-2019-analytika-oi-prothesmies"/>
    <meta property="og:site_name" content="NOOZ."/>
    <meta property="article:published_time" content="2019-11-18T21:41:00+00:00"/>
    <meta property="og:title" content="Τι θα πληρώσουμε στην εφορία μέχρι το τέλος του 2019 - Αναλυτικά οι προθεσμίες"/>
    <meta property="og:description" content="Λιγο πριν το τέλος του 2019 οι υποχρεώσεις έναντι της εφορία περιμένουν όλους τους φορολογούμενους εντός προθεσμίας προκειμένου να αποφύγουν βεβαιωμένες ληξιπρόθεσμες οφειλές αν φανουμε ασυνεπείς. Δόση φόρου εισοδήματος ΕΝΦΙΑ ληξιπρόθεσμα χρέη και τέλη κυκλοφορίας"/>
  </head>
  <body>
    <article>
      <h1>Τι θα πληρώσουμε στην εφορία μέχρι το τέλος του 2019 - Αναλυτικά οι προθεσμίες</h1>
      <address>
        <time datetime="2019-11-18T21:41:00+00:00">18 Nov 2019, 21:41</time>
      </address>
      <p>
        <b>Λιγο πριν το τέλος του 2019 οι υποχρεώσεις έναντι της εφορία περιμένουν όλους τους φορολογούμενους εντός προθεσμίας προκειμένου να αποφύγουν βεβαιωμένες ληξιπρόθεσμες οφειλές αν φανουμε ασυνεπείς. Δόση φόρου εισοδήματος ΕΝΦΙΑ ληξιπρόθεσμα χρέη και τέλη κυκλοφορίας</b>
      </p>
      <p>Εφορία: Αναλυτικός οδηγός επιβίωσης</p>
      <p><b>1</b>. Τρίτη δόση φόρου εισοδήματος: Έως την Παρασκευή 29 Νοεμβρίου θα πρέπει να πληρωθεί η τρίτη και τελευταία δόση του φόρου εισοδήματος από τους φορολογούμενους που έλαβαν χρεωστικό εκκαθαριστικό σημείωμα.</p>
      <p><b>2</b>. Τρίτη και τέταρτη δόση ΕΝΦΙΑ: Οι ιδιοκτήτες ακινήτων θα πρέπει να πληρώσουν την τρίτη δόση του φόρου ακινήτων έως τις 29 Νοεμβρίου, ενώ μέχρι και τις 31 Δεκεμβρίου θα πρέπει να εξοφληθεί και η τέταρτη δόση.</p>
      <p><b>3</b>. Δόση ή δόσεις για τη ρύθμιση ληξιπρόθεσμων οφειλών: Εκατοντάδες χιλιάδες φορολογούμενοι που έχουν υπαχθεί είτε στη ρύθμιση των 120 δόσεων ή εξυπηρετούν την πάγια ρύθμιση 12 ή 24 δόσεων θα πρέπει να εξοφλήσουν μία ή περισσότερες μηνιαίες δόσεις.</p>
      <p><b>4</b>. Τέλη κυκλοφορίας του 2020: Οι κάτοχοι οχημάτων για να μην βρεθούν από την Πρωτοχρονιά αντιμέτωποι με τα τσουχτερά πρόστιμα, που ανέρχονται στο διπλάσιο των τελών κυκλοφορίας που αντιστοιχούν στο όχημά τους, θα πρέπει μέχρι τις 31 Δεκεμβρίου να πληρώσουν τα τέλη κυκλοφορίας τα οποία ανάλογα με τα κυβικά και το έτος πρώτης κυκλοφορίας κυμαίνονται:</p>
      <p>*Από 22 έως 1.230 ευρώ για οχήματα που κυκλοφόρησαν έως το 2000.<br/>*Από 22 έως 1.260 ευρώ για οχήματα που κυκλοφόρησαν από το 2001 έως το 2005.<br/>*Από 22 έως 1.380 ευρώ για οχήματα που κυκλοφόρησαν από το 2006 έως το 2010.</p>
      <p>Για τα αυτοκίνητα που κυκλοφόρησαν από 1ης Νοεμβρίου 2010 και μετά τα τέλη κυκλοφορίας υπολογίζονται με βάση τις εκπομπές ρύπων. Υπενθυμίζεται ότι τα τέλη κυκλοφορίας 2020 είναι ήδη διαθέσιμα στο Taxisnet, ενώ και φέτος υπάρχουν κατηγορίες υπόχρεων που όπως και προηγούμενες χρονιές δεν θα χρειαστεί να τα πληρώσουν, καθώς βρίσκονται στις ομάδες που παίρνουν απαλλαγή από την πληρωμή των τελών. Επισημαίνεται ότι πλήρης απαλλαγή από τα τέλη κυκλοφορίας εκτός των ατόμων με αναπηρία ισχύει και για γονείς ανήλικων ΑμεΑ. </p>
      <p>Συγκεκριμένα, το δικαίωμα της απαλλαγής από τέλη κυκλοφορίας των ανήλικων αναπήρων, δύναται να παραχωρείται στο πρόσωπο που ασκεί τη γονική μέριμνα ή έχει την επιτροπεία του ανήλικου αναπήρου.</p>
      <p>Η απαλλαγή από τα τέλη κυκλοφορίας για τους παραχώρηση του δικαιώματος αυτού ισχύει μέχρι και το έτος της ενηλικίωσης του αναπήρου και για ένα μόνο όχημα, έστω και αν το πρόσωπο προς το οποίο παραχωρείται ασκεί τη γονική μέριμνα ή την επιτροπεία σε περισσότερους του ενός ανηλίκους αναπήρους.</p>
      <p>Επιπλέον από το τέλος ταξινόμησης ή τα τέλη κυκλοφορίας αυτοκινήτου απαλλάσσονται ανάπηροι με:</p>
      <p>*Πλήρη παράλυση των κάτω ή άνω άκρων ή αμφοτερόπλευρο ακρωτηριασμό αυτών.<br/>*Σοβαρή κινητική αναπηρία του ενός ή και των δύο κάτω άκρων με ποσοστό αναπηρίας συνολικά 67%.<br/>*Σοβαρή κινητική αναπηρία του ενός ή και των δύο κάτω άκρων με συμμετοχή του ενός ή και των δύο άνω άκρων, με ποσοστό αναπηρίας συνολικά όχι μικρότερο του 67%, από το οποίο το 40% τουλάχιστον από το ένα κάτω άκρο.<br/>*Ολική και από τους δύο οφθαλμούς τύφλωση, με ποσοστό αναπηρίας 100%.<br/>*Νοητική καθυστέρηση με δείκτη νοημοσύνης κάτω του 40%.<br/>*Μεσογειακή αναιμία ή συγγενής αιμορραγική διάθεση (αιμορροφιλία).<br/>*Δρεπανοκυτταρική ή μικροδρεπανοκυτταρική αναιμία.<br/>*Νεφρική ανεπάρκεια τελικού σταδίου ή μεταμόσχευση νεφρού.<br/>*Αυτισμό, εφόσον αυτός συνοδεύεται από επιληπτικές κρίσεις ή πνευματική καθυστέρηση ή οργανικό ψυχοσύνδρομο και, εξαιτίας των παθήσεων αυτών ο παθών έχει καταστεί ανάπηρος, με συνολικό ποσοστό αναπηρίας από 67% και άνω, και είναι ανίκανος για εργασία και έχει ανάγκη βοήθειας.</p>
      <p>Θα πρέπει να αναφερθεί ότι οι ιδιοκτήτες αυτοκινήτων που επιθυμούν να καταθέσουν τις πινακίδες κυκλοφορίας τους δεν θα χρειαστεί να πληρώσουν τα τέλη κυκλοφορίας 2020, όμως έως και τις 31 Δεκεμβρίου θα πρέπει να έχουν προχωρήσει όλες οι απαραίτητες διαδικασίες για όλους όσοι αποφασίσουν να θέσουν το όχημά τους σε καθεστώς «ακινησίας». Στην περίπτωση που δεν πληρωθούν μέχρι το τέλος του χρόνου τα τέλη κυκλοφορίας, είτε κινείται είτε όχι το όχημα ο ιδιοκτήτης επιβαρύνεται εκτός από τα ετήσια τέλη κυκλοφορίας με πρόστιμο ισόποσο των τελών αν το όχημα είναι δίκυκλο ή επιβατικό Ι.Χ. ή με 30 ευρώ αν τα τέλη κυκλοφορίας είναι λιγότερα από 30 ευρώ.</p>
      <p>Η κατάθεση γίνεται στην εφορία προκειμένου οι οδηγοί να αποφύγουν την πληρωμή των τελών για το 2020, τον φόρο πολυτελούς διαβίωσης που πληρώνουν οι κάτοχοι Ι.Χ. κυβισμού 1.929 κυβικών εκατοστών και άνω, αλλά και τα τεκμήρια διαβίωσης.</p>
      <p>Κατάθεση των πινακίδων σημαίνει ότι το Ι.Χ. αδρανοποιείται και οι πινακίδες και η άδεια κυκλοφορίας παραμένουν στη ΔΟΥ για διάστημα ενός χρόνου.</p>
      <p>Οι φορολογούμενοι που θέλουν να αποσύρουν από την κυκλοφορία το αυτοκίνητό τους θα πρέπει να έχουν μαζί τους τα εξής δικαιολογητικά:</p>
      <p>*Άδεια κυκλοφορίας αυτοκινήτου.<br/>*Πινακίδες.<br/>*Φωτοτυπία της δήλωσης εισοδήματος, όπου να αποδεικνύεται ποιος είναι ο κάτοχος του Ι.Χ.<br/>*Απόδειξη πληρωμής των τελών κυκλοφορίας του τρέχοντος έτους.<br/>*Υπεύθυνη δήλωση ότι το αυτοκίνητο θα σταθμεύσει σε κλειστό ιδιόκτητο χώρο.<br/>*Αστυνομική ταυτότητα ή σχετική εξουσιοδότηση αν δεν είναι ο ίδιος ο ιδιοκτήτης.<br/>*Υπεύθυνη δήλωση, με την οποία θα βεβαιώνεται ότι το όχημα δεν θα σταθμεύσει σε δημόσιο δρόμο. </p>
    </article>
  </body>
</html>