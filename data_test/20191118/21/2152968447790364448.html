<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/18/votyt-v-belarus-chudesno-razbirame-che-izborite-se-falshificirat.430011"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T21:30:00+00:00"/>
    <meta property="og:title" content="Вотът в Беларус: Чудесно разбираме, че изборите се фалшифицират!"/>
    <meta property="og:description" content="Те не интересуват електората, защото властта не отчита протестните му претенции | Dnes.bg"/>
  </head>
  <body>
    <article>
      <h1>Вотът в Беларус: Чудесно разбираме, че изборите се фалшифицират!</h1>
      <h2>Те не интересуват електората, защото властта не отчита протестните му претенции</h2>
      <address><time datetime="2019-11-18T21:30:00+00:00">18 Nov 2019, 21:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>"За президента няма значение дали там ще има трима-четирима самозабравили се опозиционери. Нали не те ще определят политиката на парламента, още по-малко на страната", заяви беларуският президент Лукашенко, след като вчера гласува на изборите за долната камара на беларуския парламент.</p>
      <p>Според съобщение на беларуската централна избирателна комисия (ЦИК) още четири часа преди приключване на гласуването изборите бяха признати за състояли се във всички беларуски области и избирателни окръзи, пише Татяна Мелничук, Би Би Си (руска редакция).</p>
      <p>Избирателната активност по предварителни данни надхвърля 77 процента, при това почти 36 процента от избирателите са се възползвали от петдневното предварителни гласуване. За едно депутатско място се бориха близо пет души.</p>
      <p>Сто трийсет и един кандидати са получили отказ за регистрация, най-вече заради признати за недействителни подписи в тяхна подкрепа и неточности в декларациите за доходите и имуществото.</p>
      <p>Още 13 регистрирани кандидати бяха отстранени от участие в изборите от избирателните комисии, установили нарушения на изборното законодателство от тяхна страна. Трийсет и трима кандидати сами са се отказали от участие в изборите.</p>
      <p>Горната камара на парламента - Сенатът, които не се избира пряко, на практика е вече сформирана: местните законодателни орган вече представиха по 8 сенатори от всяка област и 8 от Минск. Други 8 депутати ще бъдат назначени с указ на президента Лукашенко.</p>
      <p>
        <b>Тактиката на опозицията</b>
      </p>
      <p>Структурите на опозицията, които традиционно се изказват рязко за политиката на беларуските власти, сега издигнаха за депутати не лидерите на опозиционните партии и движения, а активисти, които нямат много арести и административни нарушения.</p>
      <p>"Да покажем на избирателите нови, позитивни лица, да обсъдим проблемите, които стоят пред нас и пътищата за излизане от кризата", така определи предизборната стратегия Евгений Афнагел, един от координаторите на действията на опозиционните структури.</p>
      <p>"Чудесно разбираме, че изборите се фалшифицират и властта няма да допусне опозицията до парламентарната трибуна", каза той и добави: "Показваме, че за страната има и други, демократични пътища за развитие, че промените са възможни и наближават. И има хора, готови да поемат отговорност за бъдещето на страната".</p>
      <p>"Готвим се за президентските избори, които ще се състоят догодина и обединяваме противниците на Лукашенко, които днес в Беларус са абсолютно мнозинство", казва Евгений Афнагел.</p>
      <p>Почти всички опозиционни кандидати бяха отсеяни от властта по време на регистрацията и агитационния период на предизборната кампания.</p>
      <p>Сред 13-те недопуснати до изборите кандидати например шестима са представители на движението "Европейска Беларус", чийто лидер е Андрей Саников, бивш кандидат-президент на изборите през 2010 г., емигрирал от Беларус след арест в деня на изборите, задържане му в следствения изолатор на Комитета за държавна сигурност (КГБ) и присъда по обвинение за организиране на улични безредици.</p>
      <p>
        <b>Скучни избори</b>
      </p>
      <p>Опозиционните активисти и млади блогъри няколко пъти организираха предизборни пикети с двеста-триста избиратели, най-вече в столицата.<br/>Стотици други агитационни предизборни точки като цяло бяха тихи и безлюдни по време на цялата предизборна кампания. (На снимки на предизборни срещи се вижда, че на тях не е дошъл нито един човек – б.ред.)</p>
      <p>Предизборната кампания в Беларус преминава сдържано, отбелязаха в междинен доклад наблюдателите от мисията на Бюрото за демократични институции и права на човека на ОССЕ. Европейските наблюдатели отбелязаха "ограничения брой организирани прояви", протичащи във връзка с изборите и ниската им посещаемост.</p>
      <p>Местните анализатори са по-категорични: изборите не интересуват електората, защото властта не отчита протестните му претенции и резултатът е предопределен, той няма да промени нищо. Така обясняват независимите експерти пасивността на избирателите.<br/><b><br/>Цензура срещу критиката</b></p>
      <p>Редица кандидат-депутати, възнамеряващи да критикуват властта на страниците на вестниците или в официално предоставеното им време в ефира, не успяха да представят доводите си пред избирателите.</p>
      <p>Вместо анонсираното изказване на кандидат-депутата Владимир Непомняшчих официалната телевизия "Беларус-3" излъчи пейзажи от Гомелска област, църкви и католически храмове. Кандидатът не крие, че ако бъде избран в парламента, ще се заеме с организация на импийчмънт срещу президента Лукашенко.</p>
      <p>Мнозинството критично настроените кандидати бяха изключени от изборния процес и не влязоха в бюлетините. Властта заплашва да се разправи с тях, използвайки закона за призоваване към екстремизъм.</p>
      <p>
        <b>Вредните наблюдатели</b>
      </p>
      <p>Европа в продължение на десетилетия не признава президентските и парламентарни избори в Беларус за отговарящи на международните стандарти.<br/>Президентът Лукашенко, общувайки с журналисти, след като гласува, заяви, че "не е свикнал да се тревожи" дали Западът признава изборите.</p>
      <p>Президентът се закани да "откъсне главите" и да "извие ръцете" на местните беларуски наблюдатели заради излишната според него бдителност в регионите и отчетите за нарушения, "адресирани до западни структури".</p>
      <p>В отчетите са изброени случаи на принуждаване към предварително гласуване, добавяне на бюлетини в урните и други традиционни за беларуския изборен процес ситуации.</p>
      <p>Наблюдатели на обществената кампания "Право на избор" само за петте дни на предварителното гласуване отчетоха 490 нарушения на изборното законодателство и подадоха 281 жалби пред отговорните инстанции.<br/><b><br/>"Репетиция за главните избори"</b></p>
      <p>Популярно в социалните мрежи и достигнало до Лукашенко стана видео, публикувано от независимия наблюдател Юрий Вашчинчук от една от избирателните секции в Брест, в Западна Беларус, заснето в дните на предварителното гласуване.</p>
      <p>Наблюдателят спира на входа към урните момиче, което държи в ръцете си много сгънати листове. Момичето казва, че има само една бюлетина и моментално напуска секцията, без да гласува.</p>
      <related>
        <a href="https://www.dnes.bg/world/2019/11/18/parlamentyt-na-belarus-bez-predstavitel-na-opoziciiata.429999"/>
      </related>
      <p>Разпространеното от наблюдателя в социалните мрежи видео позволи на потребителите бързо да разпознаят избирателката. Тя се оказа подчинена на директорка на детска градина, която в деня на изборите е била назначена за председател на секционна избирателна комисия.</p>
      <p>Юрий Вашчинчук бе лишен от статут на наблюдател. Ръководителката на ЦИК Лидия Ермошина посочи на вече бившия наблюдател, че за заснемането на видеото е било необходимо разрешение от секционната избирателна комисия, а в ръцете си избирателката може би е носела "молби от граждани, каквито често са пускани в урните".</p>
      <p>Президентът Лукашенко, позовавайки се на този и подобни случаи, обеща да реши въпроса с нахалните наблюдатели.</p>
      <p>"Вече сме установили кои са и ще постъпим с тях според закона. Дадох разпореждания на милицията и спецслужбите да пресичат твърдо подобни прояви", каза в деня на гласуването Лукашенко.</p>
      <p>"Това е репетиция за главните избори", смята лидерът на Беларус, като нарича главни предстоящите догодина президентски избори, на които, както е заявил, възнамерява да издигне кандидатурата си, "ако народът го помоли".</p>
      <p>По молба на народа Лукашенко е готов да се кандидатира за президент и седми път, през 2025 г.<br/> </p>
      <p>/БТА/</p>
    </article>
  </body>
</html>