<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/tasoylas-i-syntagmatiki-anatheorisi-mporei-na-epiferei-veltiosi-tis-zois-ton-ellinon-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T21:04:25+00:00"/>
    <meta property="og:title" content="Τασούλας: Η συνταγματική αναθεώρηση μπορεί να επιφέρει βελτίωση της ζωής των Ελλήνων (video)"/>
    <meta property="og:description" content="«Η συνταγματική αναθεώρηση που καλούμαστε να αποφασίσουμε δεν εκπληρώνει τις φιλοδοξίες για τις οποίες ξεκίνησε, ωστόσο περιέχει διατάξεις με ενδιαφέρον και"/>
  </head>
  <body>
    <article>
      <h1>Τασούλας: Η συνταγματική αναθεώρηση μπορεί να επιφέρει βελτίωση της ζωής των Ελλήνων (video)</h1>
      <address>
        <time datetime="2019-11-18T21:04:25+00:00">18 Nov 2019, 21:04</time>
      </address>
      <p>«Η<a href="https://neaselida.gr/tag/syntagmatiki-anatheorisi/"> <b>συνταγματική αναθεώρηση</b></a> που καλούμαστε να αποφασίσουμε δεν εκπληρώνει τις φιλοδοξίες για τις οποίες ξεκίνησε, ωστόσο περιέχει διατάξεις με ενδιαφέρον και με τις συγκλίσεις που μπορούν να επιτευχθούν, μπορούν να επιφέρουν <b>βελτίωση της ζωής των Ελλήνων</b>, καλύτερη <b>κυβερνητική σταθερότητα</b> και <b>ενίσχυση της αλληλεγγύης της πολιτείας</b> έναντι των οικονομικά αδυνάμων», τόνισε στην ομιλία του επί της συνταγματικής αναθεώρησης στην ολομέλεια του κοινοβουλίου, ο<b> πρόεδρος της Βουλής <a href="https://neaselida.gr/tag/kostas-tasoylas/">Κώστας Τασούλας</a></b>.</p>
      <p>«Παρά τη φιλοδοξία της μειοψηφίας της προηγούμενης <b>Βουλής</b> για εκτεταμένες αλλαγές, έστω και αυτός ο μικρός αριθμός άρθρων (που έφτασε στην παρούσα Βουλή) είναι ικανός, με την κατάλληλη νομοθετική και κυβερνητική εφαρμογή, να αποφέρει καρπούς», υπογράμμισε ο <b>πρόεδρος της Βουλής</b>.</p>
      <figure>
        <img src="https://neaselida.gr/nsmedia/uploads/2019/11/tasoulas-3.jpg"/>
      </figure>
      <p>Όπως είπε ο κ. Τασούλας, ήταν ζητούμενο να αλλάξουν οι διατάξεις που σχετίζονται με τα δικαστικά προνόμια του πολιτικού προσωπικού, την πολιτική σταθερότητα δια της απόσεισης εθνικών εκλογών λόγω <b>μη εκλογής Προέδρου Δημοκρατίας</b>, την ενίσχυση του κοινωνικού κράτους με ελάχιστο εγγυημένο εισόδημα, και τη διευκόλυνση της ψήφου των Ελλήνων του εξωτερικού.</p>
      <p>Η φιλοδοξία να είχαμε μια ριζική και μαζική αναθεώρηση χάθηκε, και οι ευθύνες αυτής της απώλειας αποδίδονται στην προηγούμενη πλειοψηφία παρατήρησε ο <b>κ. Τασούλας</b>.</p>
      <p>Σημείωσε πάντως ότι έγινε εξαιρετική δουλειά στην επιτροπή αναθεώρησης της παρούσας <b>Βουλής</b>.</p>
      <p>«Οι αλλαγές που εισηγείται σε εμάς, οι οποίες μπορούν να διανθιστούν και με άλλες δύσκολες, σπάνιες συγκλίσεις, μπορούν να συμβούν μέσα σε αυτό το πενθήμερο συζητήσεων στην Ολομέλεια», είπε ο <b>κ. Τασούλας</b>.</p>
      <p>Τέλος, εξέφρασε τη βεβαιότητά του «θα συνεχίσουμε μια θετική <b>συνταγματική παράδοση</b>, με αυτές τις <b>8-9 αλλαγές</b>, που μπορούν να επιφέρουν βελτίωση της ζωής των Ελλήνων, σε μια επίτευξη καλύτερης κυβερνητικής σταθερότητας και σε μια ενίσχυση της πολιτικής αλληλεγγύης της πολιτείας έναντι οικονομικά αδυνάμων»</p>
      <figure>
        <iframe src="https://www.youtube.com/embed/BhcZHla_dn4" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/politiki/voyli-i-syzitisi-gia-ti-syntagmatiki-anatheorisi-2/"/>
      </related>
    </article>
  </body>
</html>