<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/francija-iska-promjana-na-pravilata-za-razshirjavane-na-es.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T21:59:00+00:00"/>
    <meta property="og:title" content="Франция иска промяна на правилата за разширяване на ЕС"/>
    <meta property="og:description" content="Френското предложение предвижда постепенно присъединяване в седем стъпки"/>
  </head>
  <body>
    <article>
      <h1>Франция иска промяна на правилата за разширяване на ЕС</h1>
      <h2>Френското предложение предвижда постепенно присъединяване в седем стъпки</h2>
      <address>
        <time datetime="2019-11-18T21:59:00+00:00">18 Nov 2019, 21:59</time>
      </address>
      <p>Франция иска промяна на правилата за присъединяване към ЕС. Това става ясно от неофициален документ, предоставен за консултация на други европейски страни, съобщава изданието „Политико”.</p>
      <p>Френското предложение предвижда седем етапа в процеса на преговорите за членство със „строги условия за ефективно приближаване към европейските норми и стандарти” плюс възможност ЕС да се откаже от преговорите за членство, ако страната кандидат се отклони от стандартите на Съюза.</p>
      <p>„След започване на преговорите процесът на интеграция вече няма да се основава на едновременното отваряне на голям брой тематични глави, а на няколко последователни етапа, които ще сформират съгласувани политически блокове”, посочва документът и добавя – Приключването на преговорите, съответстващо на всеки завършен от страната етап, би дало възможности за участие в програми на ЕС, за включване в определени секторни политики и, когато е подходящо, да се възползва от определено финансиране”.</p>
      <p><b>Съветът по общи въпроси ще има възможност утре да се запознае с идеите </b>на Франция за промени в процеса на присъединяване към ЕС. Това заяви днес говорител на Европейската комисия в отговор на въпрос дали комисията има виждане по предложенията на Париж.</p>
      <p>Нашето становище е ясно – Северна Македония и Албания постигнаха напредък. Сега е ред на ЕС да напредне, добави говорителят по повод призивите на ЕК Скопие и Тирана да получат дата за начало на преговорите за приемането им в ЕС.</p>
      <p>Европейският съвет през октомври не можа да постигне единодушие за определяне на дата заради съпротивата на Франция.</p>
      <p>Френският неофициален документ за новата методология на преговори все още внимателно се анализира. Ние няма какво да губим, ако процесът включва по-голяма стриктност, заяви днес на пресконференция <b>министърът на външните работи на Северна Македония Никола Димитров</b>, коментирайки предложението на Франция, предаде МИА.</p>
      <p>Важното е, че процесът, посочен в "нон пейпъра" има окончателна цел – членство в ЕС. Това се повтаря в целия документ, каза Димитров.</p>
      <p>Париж иска Европейската комисия да обяви в началото на следващата година принципите в политиката на разширяване. Френското предложение се базира на четири основни принципа – етапно присъединяване към ЕС, по-строги условия в хода на процеса, по-конкретни облаги за гражданите и обратимост, тоест възможност за връщане назад или санкциониране, ако държавата кандидат изостава в изпълнението на критериите, посочва БТА.</p>
    </article>
  </body>
</html>