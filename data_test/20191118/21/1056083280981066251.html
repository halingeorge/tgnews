<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717775/%DA%A9%D8%A7%D9%87%D8%B4-%D9%85%D8%B1%D8%A7%D8%AC%D8%B9%D9%87-%D8%AA%D9%87%D8%B1%D8%A7%D9%86%DB%8C-%D9%87%D8%A7-%D8%A8%D8%B1%D8%A7%DB%8C-%D8%A7%D9%87%D8%AF%D8%A7%DB%8C-%D8%AE%D9%88%D9%86-%D9%86%DB%8C%D8%A7%D8%B2-%D9%85%D8%B1%D8%A7%DA%A9%D8%B2-%D8%AF%D8%B1%D9%85%D8%A7%D9%86%DB%8C-%D8%A8%D9%87-%D8%AE%D9%88%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T21:00:00+00:00"/>
    <meta property="og:title" content="کاهش مراجعه تهرانی‌ها برای اهدای خون/ نیاز مراکز درمانی به &quot;خون&quot;"/>
    <meta property="og:description" content="به دنبال سرد شدن هوا، مدیرکل انتقال خون استان تهران ضمن اشاره به کاهش مراجعات برای اهدای خون، از مردم خواست که برای اهدای خون به مراکز انتقال خون مراجعه کنند تا قسمتی از نیاز بیماران تامین شود."/>
  </head>
  <body>
    <article>
      <h6 class="kicker">مدیرکل انتقال خون استان تهران اعلام کرد</h6>
      <h1>کاهش مراجعه تهرانی‌ها برای اهدای خون/ نیاز مراکز درمانی به "خون"</h1>
      <address><time datetime="2019-11-18T21:00:00+00:00">18 Nov 2019, 21:00</time> by <a rel="author">مژگان زینلی‌پور</a></address>
      <p>به دنبال سرد شدن هوا، مدیرکل انتقال خون استان تهران ضمن اشاره به کاهش مراجعات برای اهدای خون، از مردم خواست که برای اهدای خون به مراکز انتقال خون مراجعه کنند تا قسمتی از نیاز بیماران تامین شود.</p>
      <p><b>دکتر سید مرتضی طباطبایی در گفت‌وگو با ایسنا، </b>درباره وضعیت اهدای خون در استان تهران، گفت: طی روزهای گذشته با توجه به آلودگی و سردی هوا و با توجه به برفی که آمد، ‌ علی‌رغم اینکه تمامی مراکز اهدای خون باز بودند و ساعت کاری‌شان هم افزایش یافته بود، اما آمار مراجعه جهت اهدای خون کاهش یافت. کاهش آمار مراجعین باعث می‌شود که ذخایر مراکز انتقال خون هم کاهش یابد.</p>
      <p>وی افزود: بر همین اساس امیدواریم مردم در کنار سایر دغدغه‌های زندگی‌شان زمانی را برای اهدای خون قرار دهند تا بیماران دچار مشکل نشوند. باید توجه کرد نیاز بیماران به خون و فرآورده‌های خونی همیشگی است و به فصل و سرما و گرمای هوا ارتباطی ندارد. بنابراین بیمارانی که در بیماستان‌ها بستری هستند به خون نیاز دارند و امیدواریم مردم در این امر خداپسندانه ما را یاری کنند.</p>
      <p>طباطبایی با بیان اینکه ما روزانه حداقل به ۱۲۰۰ واحد خون در تهران نیاز داریم، گفت: در حال حاضر میزان اهدای خون در تهران نسبت به این عدد کاهش یافته است و امیدواریم که مردم برای اهدای خون به مراکز انتقال خون مراجعه کنند تا قسمتی از نیاز بیماران تامین شود.</p>
      <p>وی تاکید کرد: در حال حاضر میزان مراجعه کم شده و نیاز مراکز درمانی را به سختی تامین می‌کنیم. در سایر فرآورده‌ها وضعیت‌مان مناسب‌تر است. زیرا مثلا در زمینه پلاکت، بحث پلاکت فرزیس را داریم که در این روش در هر واحد پلاکت فرزیس شش واحد پلاکت تامین می‌شود و دغدغه کمتری در این حوزه داریم.</p>
      <p>انتهای پیام</p>
    </article>
  </body>
</html>