<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598015/kai-omos-paizei-enan-agona-alla-mporei-na-parei-dyo-titlous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T21:14:00+00:00"/>
    <meta property="og:title" content="Και όμως: Παίζει έναν αγώνα, αλλά μπορεί να πάρει δύο τίτλους!"/>
    <meta property="og:description" content="Η Φλαμένγκο θα παίξει ένα ματς το ερχόμενο Σαββατοκύριακο, αλλά μπορεί να κατακτήσει δυο τίτλους! Το Copa Libertadores κόντρα στη Ρίβερ αλλά και μαθηματικά..."/>
  </head>
  <body>
    <article>
      <h1>Και όμως: Παίζει έναν αγώνα, αλλά μπορεί να πάρει δύο τίτλους!</h1>
      <address><time datetime="2019-11-18T21:14:00+00:00">18 Nov 2019, 21:14</time> by <a rel="author">Sigmalivesports</a></address>
      <p>Η Φλαμένγκο θα παίξει ένα ματς το ερχόμενο Σαββατοκύριακο, αλλά μπορεί να κατακτήσει δυο τίτλους! Το Copa Libertadores κόντρα στη Ρίβερ αλλά και μαθηματικά το πρωτάθλημα Βραζιλίας, σε περίπτωση που η Παλμέιρας δεν νικήσει την Γκρέμιο.<br/> <br/>Η Φλαμένγκο πέρασε την Κυριακή (17/11) από το Πόρτο Αλέγκρε, νίκησε 1-0 την Γκρέμιο χάρη στο γκολ του Γκαμπιγκόλ και έκανε ακόμη ένα βήμα προς την κατάκτηση του πρωταθλήματος Βραζιλίας.<br/> <br/>Μπορεί η ομάδα του Ρίο ντε Ζανέιρο, στην οποία είναι προπονητής ο Ζόρζε Ζεζούς, να το κατακτήσει και μαθηματικά την επόμενη Κυριακή (24/11). Χωρίς, μάλιστα, ν' αγωνιστεί. Αυτό θα συμβεί σε περίπτωση που η Παλμέιρας δεν καταφέρει να νικήσει - γνωρίσει την ήττα ή αναδειχθεί ισόπαλη - την Γκρέμιο (24/11) στο Allianz Parque του Σάο Πάουλο για την 34η αγωνιστική του Brasileirao.<br/> <br/>Αν συμβεί αυτό, δεν θα έχει την δυνατότητα να φθάσει μαθηματικά στη βαθμολογία την πρωτοπόρο, Φλαμένγκο. Η ρούμπρο-νέγκρο (παρατσούκλι της Φλαμένγκο από τα χρώματα κόκκινο και μαύρο) θα παίξει το ερχόμενο Σαββατοκύριακο, όχι όμως για το πρωτάθλημα Βραζιλίας.<br/> <br/>Θ' αντιμετωπίσει τη Ρίβερ Πλέιτ το Σάββατο (23/11, 22:00) στο μεγάλο τελικό του Copa Libertadores στην πρωτεύουσα του Περού, Λίμα. Έτσι η Φλαμένγκο θεωρητικά μπορεί να δώσει ένα ματς, αλλά να κατακτήσει δυο τίτλους το ερχόμενο Σάββατο και την ερχόμενη Κυριακή.<br/> <br/>Στη Φλαμένγκο αγωνίζεται ο πρώην μπακ της Μπάγερν, Ραφίνια, ο πρώην μπακ των Ατλέτικο και Τσέλσι, Φιλίπε Λουίς, αλλά και ο μέσος, Ουίλιαν Αράο, ο οποίος συνδέθηκε μεταγραφικά με τον Ολυμπιακό.<br/> <br/>Πηγή: sports24.gr</p>
    </article>
  </body>
</html>