<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/18/ploaghe-ha-celebrato-i-martiri-caduti-a-sutri-con-un-nuovo-monume-8-954176.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T21:04:11+00:00"/>
    <meta property="og:title" content="Ploaghe ha celebrato i martiri caduti a Sutri con un nuovo monumento"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il riconoscimento</h6>
      <h1>Ploaghe ha celebrato i martiri caduti a Sutri con un nuovo monumento</h1>
      <h2>Cinque i ragazzi ploaghesi uccisi dalle milizie naziste nella cittadina laziale</h2>
      <address><time datetime="2019-11-18T21:04:11+00:00">18 Nov 2019, 21:04</time> by <a rel="author" href="https://www.unionesarda.it/autore/mariangela_pala/10493" target="_blank">Mariangela Pala</a></address>
      <p>Con una cerimonia solenne è stato inaugurato il nuovo monumento dedicato ai "Martiri di Sutri", i cinque ragazzi ploaghesi caduti il 17 novembre del 1943, insieme ad altri dodici militari sardi, nel territorio della cittadina laziale per mano delle milizie naziste.</p>
      <p>Alla presenza del picchetto d'onore dell'Aeronautica Militare, dei rappresentanti dell'Arma dei carabinieri, della banda musicale, dei familiari delle vittime, delle associazioni e di alcuni amministratori del comune di Sutri, oltre dell'amministrazione comunale di Ploaghe, il parroco don Giuseppe Virgilio ha benedetto la pietra scolpita dall'artista Franco Farina e successivamente sono stati letti i nomi dei caduti dal rappresentante dell'associazione dei Carabinieri in pensione: Nino Me, Giovanni Mezzettieri, Salvatorico Cossiga, Giovanni Battista Mulas, Gavino Pilo.</p>
      <p>"Oggi abbiamo voluto donare ai nostri caduti di Sutri un monumento più consono al loro valore che ci aiuti a ricordare, attraverso questi giovani, la drammaticità della guerra - ha sottolineato il sindaco Carlo Sotgiu nel suo discorso - Sutri e Ploaghe sono due comunità legate indissolubilmente da questo tragico episodio e presto suggelleremo questa amicizia con la sottoscrizione di un patto di fratellanza fra le due comunità". Anche il vicesindaco di Sutri Felice Casini ha voluto ribadire l'importanza della cerimonia: "Con grande orgoglio abbiamo accettato l'invito ad essere presenti oggi per questa manifestazione, per noi sutrini è molto importante ricordare i militari sardi caduti quel giorno".</p>
      <p>La manifestazione è poi proseguita con il convegno: "Il caso dei martiri di Sutri. I soldati sardi sbandati nel Lazio dopo l'8 settembre 1943", moderato dal consigliere Giovanni Salis, i cui relatori sono stati lo storico Daniele Sanna, il responsabile della biblioteca gramsciana di Ales Giuseppe Manias e la direttrice dell'archivio di Stato di Sassari Federica Puglisi. Al termine del convegno si è tenuta l'esibizione della banda musicale di Ploaghe diretta dal maestro Antonio Garofalo che, fra i vari brani, ha suonato quello scritto proprio in onore delle diciassette vittime sarde intitolato "Sutrium" di cui è stato poi donato lo spartito all'amministrazione sutrina.</p>
    </article>
  </body>
</html>