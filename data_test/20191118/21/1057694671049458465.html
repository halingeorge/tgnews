<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2041799/diefkolinsis-gia-ergazomenous-se-pligises-perioches-apo-fisikes-katastrofes.html"/>
    <meta property="og:site_name" content="News.gr"/>
    <meta property="article:published_time" content="2019-11-18T21:40:32+00:00"/>
    <meta property="og:title" content="Διευκολύνσεις για εργαζομένους σε πληγείσες περιοχές από φυσικές καταστροφές"/>
    <meta property="og:description" content="Θα αφορούν στην καταβολή των ασφαλιστικών εισφορών τους, σύμφωνα με υπουργική απόφαση που υπέγραψε ο Νότης Μηταράκης"/>
  </head>
  <body>
    <article>
      <h1>Διευκολύνσεις για εργαζομένους σε πληγείσες περιοχές από φυσικές καταστροφές</h1>
      <address>
        <time datetime="2019-11-18T21:40:32+00:00">18 Nov 2019, 21:40</time>
      </address>
      <h3>Θα αφορούν στην καταβολή των ασφαλιστικών εισφορών τους, σύμφωνα με υπουργική απόφαση που υπέγραψε ο Νότης Μηταράκης</h3>
      <p>Διευκολύνσεις στην καταβολή των ασφαλιστικών εισφορών για όσους εργάζονταν σε πληγείσες περιοχές και υπέστησαν ζημίες προβλέπει απόφαση του υφυπουργού Εργασίας, αρμόδιου για θέματα Κοινωνικής Ασφάλισης, <a href="https://www.news.gr/tag/noths-mhtarakhs"><b>Νότη Μηταράκη</b></a>.</p>
      <p>Όπως αναφέρεται σε σχετική ανακοίνωση, ο κ. Μηταράκης, στο πλαίσιο της στήριξης όσων έχουν επαγγελματική δραστηριότητα σε περιοχές που πλήττονται από φυσικές καταστροφές, υπέγραψε σχετική υπουργική απόφαση, βάσει της οποίας προβλέπονται συγκεκριμένες ασφαλιστικές διευκολύνσεις για την περιοχή του δήμου Ανδραβίδας-Κυλλήνης της Περιφερειακής Ενότητας Ηλείας της Περιφέρειας Δυτικής Ελλάδας.</p>
      <p>Βάσει της σχετικής υπουργικής απόφασης, σύμφωνα με το Αθηναϊκό Πρακτορείο Ειδήσεων, όσοι υπέστησαν αποδεδειγμένα ζημίες στις παραπάνω περιοχές, διευκολύνονται όσον αφορά την καταβολή των ασφαλιστικών εισφορών προς τον Ενιαίο Φορέα Κοινωνικής Ασφάλισης (<a href="https://www.news.gr/tag/efka"><b>ΕΦΚΑ</b></a>) και το Ενιαίο Ταμείο Επικουρικής Ασφάλισης και Εφάπαξ Παροχών (ΕΤΕΑΕΠ) με τους εξής τρόπους:</p>
      <p>Πρώτον, μέσω της κεφαλαιοποίησης των καθυστερούμενων, μέχρι το τέλος του προηγούμενου της φυσικής καταστροφής μήνα, ασφαλιστικών εισφορών (μετά των προσθέτων τελών, τόκων, προσαυξήσεων και λοιπών επιβαρύνσεων).</p>
      <p>Δεύτερον, μέσω της αναστολής καταβολής των τρεχουσών ασφαλιστικών εισφορών για έξι μήνες, αρχής γενομένης από την 1η του μήνα κατά τον οποίο συνέβη η φυσική καταστροφή (χωρίς υπολογισμό κατά το διάστημα αυτό προσθέτων τελών ή άλλων προσαυξήσεων).</p>
      <p>Τρίτον, μέσω της εξόφλησης των ανωτέρω εισφορών σε 12-24 ισόποσες μηνιαίες δόσεις, αρχής γενομένης από την 1η του επόμενου μήνα κατά τον οποίο έληξε η εξάμηνη αναστολή.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2032082/mitarakis-tha-veltiothi-to-isodima-gia-misthotous-eleftherous-epangelmaties-ke-sintaxiouchous.html"/>
        <a href="https://www.news.gr/politikh/article/2026729/episkepsi-mitaraki-sta-kentrika-grafia-tou-efka.html"/>
        <a href="https://www.news.gr/politikh/article/2024897/mitarakis-perissoteri-ergazomeni-plirous-apascholisis-ke-me-kaliterous-misthous.html"/>
      </related>
    </article>
  </body>
</html>