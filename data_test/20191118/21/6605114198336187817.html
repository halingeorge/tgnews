<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/onvezeto-autos-parkolasi-megoldas-keszult-eloszor-magyarorszagon-2039313/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T21:30:00+00:00"/>
    <meta property="og:title" content="Önvezető autós parkolórendszert készítettek"/>
    <meta property="og:description" content="Technológiai világújdonságot mutattak be."/>
  </head>
  <body>
    <article>
      <h6 class="kicker">ELŐSZÖR MAGYARORSZÁGON</h6>
      <h1>Önvezető autós parkolórendszert készítettek</h1>
      <address>
        <time datetime="2019-11-18T21:30:00+00:00">18 Nov 2019, 21:30</time>
      </address>
      <h4>Technológiai világújdonságot, mélygarázsokban működő, önvezető-parkolórendszert mutatott be az AImotive, a HERE és a Vodafone.</h4>
      <p>Az együttműködés eredménye egy kereskedelmi szempontból is életképes, automata parkolási rendszer. A prototípus járművek olyan technológiai megoldást mutatnak be, amelyet autógyártók és autóipari beszállítók használhatnak majd.</p>
      <p>A kísérleti autók Budapest több mélygarázsában</p>
      <blockquote>képesek emberi beavatkozás nélkül szabad helyet keresni és biztonságosan leparkolni.</blockquote>
      <p>Az automatizált vezetési funkciókat az AImotive aiDrive AI-alapú szoftvere biztosítja, amelyet több nemzetközi autóipari szereplővel együtt dolgozva fejleszt a magyar cég. A HERE Technologies a mélygarázsok térképét készítette. A Vodafone parkolószenzorai, amelyek a parkolóhelyek foglaltságát jelzik a rendszernek, a szolgáltató Keskenysávú-IoT (NB-IoT) hálózatán keresztül kommunikálnak.</p>
      <h3>Gyorsabb és hatékonyabb megoldás</h3>
      <p>A térképeket, beleértve a parkolóhely-információkat, a Vodafone mobilhálózatán keresztül tölti le az autó szoftvere a mélygarázsok bejáratánál. Ennek köszönhetően a térképek mindig naprakészek, és a sofőrök még kiszállás előtt megtudhatják, hogy járművük hol fog parkolni. A járműveket az aiDrive a beérkező szenzoradatok alapján a szabad parkolóhelyeket és a térképet felhasználva vezeti a mélygarázsban, és új helyet keres, ha az eredetileg kiválasztott parkolót útközben elfoglalták.</p>
      <p>Egy ilyen automata parkolósofőrrel a vezetőknek nem kell üres parkolóhelyek keresésére pazarolni az idejüket. Ráadásul a rendkívül pontos rendszernek köszönhetően sokkal közelebb állhatnak egymáshoz az autók, így több jármű férhet el ugyanabban a mélygarázsban.</p>
      <p>
        <i>Borítóképünk illusztráció: Shutterstock</i>
      </p>
    </article>
  </body>
</html>