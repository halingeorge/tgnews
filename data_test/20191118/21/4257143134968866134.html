<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/varhelyi-oliver-megkapta-a-bizottsagi-jovahagyast-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-18T21:08:00+00:00"/>
    <meta property="og:title" content="Várhelyi Olivér megkapta a bizottsági jóváhagyást - a nap hírei"/>
    <meta property="og:description" content="Megkapta az európai parlament külügyi bizottságának támogatását Várhelyi Olivér magyar biztosjelölt. Közösen kezdeményezi a fogaskerekű meghosszabbítását a Normafáig a főpolgármester és a XII. kerület vezetője. Az idén Roska Botond neurobiológus kapta a Semmelweis Egyetem legnagyobb elismerését. A nap legfontosabb hírei november 18-án."/>
  </head>
  <body>
    <article>
      <h1>Várhelyi Olivér megkapta a bizottsági jóváhagyást - a nap hírei</h1>
      <address><time datetime="2019-11-18T21:08:00+00:00">18 Nov 2019, 21:08</time> by <a rel="author">Infostart</a></address>
      <h3>Megkapta az európai parlament külügyi bizottságának támogatását Várhelyi Olivér magyar biztosjelölt. Közösen kezdeményezi a fogaskerekű meghosszabbítását a Normafáig a főpolgármester és a XII. kerület vezetője. Az idén Roska Botond neurobiológus kapta a Semmelweis Egyetem legnagyobb elismerését. A nap legfontosabb hírei november 18-án.</h3>
      <p><a href="https://infostart.hu/belfold/2019/11/18/masodszorra-mar-zold-utat-kapott-brusszelben-varhelyi-oliver">Megkapta az Európai Parlament külügyi bizottságának támogatását a bővítésért és szomszsédságpolitikáért felelős biztosi posztra jelölt Várhelyi Olivér.</a>A magyar jelöltnek a múlt heti meghallgatás után további kérdéseket tettek fel a képviselők, akik elfogadták az ezekre adott válaszokat.</p>
      <p>Nyilvántartásba vette az Európai Bíróság a Stop Soros törvénycsomaggal kapcsolatos eljárást. Az Európai Bizottság már júliusban jelezte, hogy a magyar kormány által küldött magyarázatokkal továbbra sem elégedett, ezért bírói útra tereli a jogvita eldöntését.</p>
      <p><a href="https://infostart.hu/belfold/2019/11/18/a-plenaris-ele-kerul-a-renitens-kepviselokre-vonatkozo-szigoritas">Tárgysorozatba vette az Országgyűlés Igazságügyi Bizottsága azt a kormánypárti javaslatot, ami minden korábbinál szigorúbban bünteti majd a renitens parlamenti képviselőket. A</a>z indítvány hosszú eltiltással és nagy pénzbírsággal fenyegeti azokat, akik megszegik az országgyűlésről szóló törvényt és a házszabályt.</p>
      <p><a href="https://infostart.hu/gazdasag/2019/11/18/paks-2-a-magyar-allam-kitolna-a-vegtorlesztes-hataridejet">Hamarosan az Országgyűlés elé kerülhet a Paks-2 projekt finanszírozási szerződésének módosítása, mellyel egyidejűleg a beruházás befejezésének határideje is módosul.</a> Süli János tárca nélküli miniszter elmondta: Magyarország a végtörlesztés határidejét szeretné kitolni 2026-ig.</p>
      <p>Magyarország és Észtország közösen lép fel a migráció megállításáért - mondta a külgazdasági és külügyminiszter miután hivatali partnerével tárgyalt Budapesten. Szijjártó Péter hangsúlyozta: a két szövetséges állam azonos álláspontot képvisel a világ és az unió jövője szempontjából fontos kérdésekben.</p>
      <p>Megtámadták az október 13-ai roma nemzetiségi országos választás eredményét, így az egyelőre nem emelkedhet jogerőre. A Nemzeti Választási Bizottság csütörtöki határozatában állapította meg az egyes listák által szerzett mandátumok számát.</p>
      <p>A kormány előtt nincs olyan előterjesztés és nem is tárgyalt olyan dokumentumot, amely kórházbezárásokról szólt volna - közölte az Emberi Erőforrások Minisztériuma. A tárca azokra a lapértesülésekre reagált, amelyek szerint a kórházfenntartó az egészségügyi ellátórendszer átalakításához készült kormányzati munkaanyagban az aktív ellátás megszüntetését, valamint további intézmény-összevonást javasol több helyen.</p>
      <p>Újabb 12 milliárd forintot fordít a Magyar falu programra a kormány. A pénzből 278 település falu- és tanyagondnoki hálózata kap új gépjárműveket. A lecserélt működőképes járműveket a határon túli magyar közösségek és egyházak kapják meg.</p>
      <p>Mezőgazdasági összeírást tart a Központi Statisztikai Hivatal. December 15-ig az ország 484 településén az egyéni és a háztáji gazdaságok termelési jellemzőit vizsgálják az összeírók.</p>
      <p><a href="https://infostart.hu/belfold/2019/11/18/a-fogaskereku-meghosszabbitasa-a-megoldas-karacsony-es-pokorni-szerint">Közösen kezdeményezi a főpolgármester és a 12. kerület vezetője a kormánynál, hogy a fővárosi közfejlesztési tanács tűzze napirendjére a fogaskerekű meghosszabbítását a Normafáig.</a>Karácsony Gergely és Pokorni Zoltán azt követően nyilatkozott erről, hogy a területen kialakítandó parkoló ügyében egyeztetett.</p>
      <p><a href="https://infostart.hu/tudomany/2019/11/18/roska-botond-kapta-a-semmelweis-budapest-awardot">Az idén Roska Botond neurobiológus kapta a Semmelweis Budapest Awardot.</a>Merkely Béla, az intézmény rektora kiemelte: a Magyar Szent István-renddel kitüntetett kutatóorvos az emberi látás visszaállításán dolgozik, kutatásai betegek millióit segíthetik hozzá egy jobb minőségű élethez. Az alkalomra írt köszöntőjében Palkovics László innovációs és technológiai miniszter hangsúlyozta: Roska Botond az élet valós problémáira nyújt innovatív megoldást.</p>
      <p>Szerdától ismét Budapesten tanácskozik a Tudomány világfóruma. A rendezvényen a tudomány etikáját és felelősségét vizsgálják a tudósok. A fórumot Áder János köztársasági elnök és Lovász László, a Magyar Tudományos Akadémia elnöke nyitja meg. A szombaton záruló fórumra 120 országból csaknem ezer tudós, tudománypolitikai döntéshozó és újságíró érkezik.</p>
      <p>Kiengedték a dunai balesetben érintett szállodahajó ukrán kapitányát, a bíróság a férfi bűnügyi felügyeletét rendelte el. A Fővárosi Törvényszék határozata értelmében a kapitány nyomkövetőt kap, így engedély nélkül nem hagyhatja el a számára kijelölt lakást.</p>
      <p>Ausztriában már halálos áldozatot is követelt a rendkívüli időjárás. Karintia egyik településén lakóházat talált el a kőlavina. Az épületben lakó idős férfi életét vesztette. Egy másik kőlavinában többen megsérültek. Stájerországban a fenyegető földcsuszamlások és a nagy mennyiségű talajvíz miatt ötven embernek kellett elhagynia otthonát az egyik településen.</p>
    </article>
  </body>
</html>