<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175922/vissterfte-oostvaarderplassen-loopt-in-de-tienduizenden"/>
    <meta property="og:site_name" content="omroep flevoland"/>
    <meta property="article:published_time" content="2019-11-18T21:44:00+00:00"/>
    <meta property="og:title" content="Vissterfte Oostvaarderplassen loopt in de tienduizenden"/>
    <meta property="og:description" content="De afgelopen zomer zijn in de Oostvaardersplassen ongeveer 60.000 vissen gestorven. Dat laat de provincie weten op vragen van de Partij voor de Dieren over de vissterfte in het gebied."/>
  </head>
  <body>
    <article>
      <h1>Vissterfte Oostvaarderplassen loopt in de tienduizenden</h1>
      <address>
        <time datetime="2019-11-18T21:44:00+00:00">18 Nov 2019, 21:44</time>
      </address>
      <p>
        <b>De afgelopen zomer zijn in de Oostvaardersplassen ongeveer 60.000 vissen gestorven. Dat laat de provincie weten op vragen van de Partij voor de Dieren over de vissterfte in het gebied.</b>
      </p>
      <p>Eind juli maakten bezoekers melding van honderden <a href="https://www.omroepflevoland.nl/nieuws/172884/honderden-dode-vissen-langs-oostvaardersdijk">dode vissen</a> in de Oostvaardersplassen. In het gebied hing toen een sterke geur van rotte vis. De sterfte werd volgens oud-beheerder van het gebied, Nico Dijkshoorn mogelijk <a href="https://www.omroepflevoland.nl/nieuws/172893/vissen-dood-door-combinatie-hitte-en-zuurstoftekort">veroorzaakt</a> door een combinatie van de hoge watertemperatuur, het lage waterpeil en zuurstofgebrek door te veel algen. Uit antwoorden van de provincie blijkt nu dat de vissterfte hoger is dan toe nu toe werd aangenomen.</p>
      <p>De Partij voor de Dieren wilde weten of de vissterfte verband houdt met de voorgenomen <a href="https://www.omroepflevoland.nl/nieuws/164660/startsein-voor-lager-waterpeil-moeras-oostvaardersplassen">moerasreset</a>. Die houdt in dat het waterpeil in de Oostvaardersplassen kunstmatig wordt verlaagd zodat er een moeras ontstaat waar veel vogelsoorten kunnen leven. De provincie laat weten dat het lage waterpeil in de plassen een natuurlijke oorzaak heeft gehad en dat de vissterfte niet is veroorzaakt door menselijk handelen.</p>
      <p>De Partij voor de Dieren wilde verder weten waarom de vissen dan niet tijdig zijn weggehaald. Volgens de provincie was dat niet mogelijk. De vissen vangen werd door experts afgeraden. Vissen in het warme en slibrijke ondiepe water zou de sterfte juist doen toenemen. De optie om water in te laten bleek te laat om de vissterfte nog te kunnen keren.</p>
      <p>De gebeurtenissen hebben volgens de provincie geen effect op de vogelstand. Het waren vooral de grote vissen zoals karpers en brasem die dood gingen. Die soorten zijn te groot om als prooi te dienen voor moeras- en watervogels.</p>
      <p>
        <a href="https://www.google.com/maps/place/52.459302,5.33175">Bekijk in Google Maps üìç</a>
      </p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>