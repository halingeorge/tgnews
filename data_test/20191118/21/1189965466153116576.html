<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259736/antikapnistikos-posoi-kai-poy-ekopsan-to-tsigaro-ta-apotelesmata-ton-elegxon"/>
    <meta property="og:site_name" content="LiFO"/>
    <meta property="article:published_time" content="2019-11-18T21:33:00+00:00"/>
    <meta property="og:title" content="Αντικαπνιστικός: Πόσοι και πού έκοψαν το τσιγάρο - Τα αποτελέσματα των ελέγχων"/>
    <meta property="og:description" content="Συνεχίζονται οι συστηματικοί έλεγχοι συμμόρφωσης με τις κείμενες διατάξεις του νέου αντικαπνιστικού νόμου σε ολόκληρη την επικράτεια."/>
  </head>
  <body>
    <article>
      <h1>Αντικαπνιστικός: Πόσοι και πού έκοψαν το τσιγάρο - Τα αποτελέσματα των ελέγχων</h1>
      <h2>Συνεχίζονται οι συστηματικοί έλεγχοι συμμόρφωσης με τις κείμενες διατάξεις του νέου αντικαπνιστικού νόμου σε ολόκληρη την επικράτεια.</h2>
      <address><time datetime="2019-11-18T21:33:00+00:00">18 Nov 2019, 21:33</time> by <a rel="author">NEWSROOM</a></address>
      <p>
        <b>Καθώς πλησιάζει η καθολική εφαρμογή του <a href="https://www.lifo.gr/tags/%CE%91%CE%BD%CF%84%CE%B9%CE%BA%CE%B1%CF%80%CE%BD%CE%B9%CF%83%CF%84%CE%B9%CE%BA%CF%8C%CF%82+%CE%BD%CF%8C%CE%BC%CE%BF%CF%82">αντικαπνιστικού νόμου</a>, οι συστηματικοί έλεγχοι συμμόρφωσης με τις κείμενες διατάξεις περί καπνού συνεχίζονται σε ολόκληρη την επικράτεια.</b>
      </p>
      <p>Επιθεωρητές-Ελεγκτές της Εθνικής Αρχής Διαφάνειας σε συνεργασία με στελέχη της ΕΛ.ΑΣ πραγματοποίησαν το διάστημα 08-14 Νοεμβρίου ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες.</p>
      <p>Σύμφωνα με την επίσημη ενημέρωση, οι έλεγχοι διενεργήθηκαν από τις μεσημεριανές μέχρι τις πρώτες πρωινές ώρες και επικεντρώθηκαν σε παιδότοπους, καφενεία, καφετέριες, μπαρ, κέντρα διασκέδασης και καταστήματα εστίασης. Οι έλεγχοι αυτοί εντάσσονται στο ενιαίο πρόγραμμα επιχειρησιακής δράσης των ΕΑΔ και ΕΛ.ΑΣ με βασικό στόχο την ενημέρωση, υπό μορφή συστάσεων, των υπευθύνων των καταστημάτων σχετικά με τις διατάξεις του αντικαπνιστικού και τα οφέλη που προκύπτουν για τη δημόσια υγεία, το κοινωνικό σύνολο και την επιχειρηματικότητα.</p>
      <p>Σε συνέχεια της έκδοσης της προβλεπόμενης Κοινής Υπουργικής Απόφασης για τον καθορισμό των οργάνων, της διαδικασίας ελέγχου πιστοποίησης των παραβάσεων και επιβολής των προβλεπόμενων κυρώσεων, εκπονείται μία συνεκτική στρατηγική για τη διενέργεια συντονισμένων ελέγχων σε όλη την επικράτεια στο πλαίσιο του Εθνικού Σχεδίου Δράσης κατά του καπνίσματος, η οποία παρουσιάζεται επίσημα στις 19.11.2019 στο Ίδρυμα Σταύρος Νιάρχος από τον Υπουργό Υγείας.</p>
      <p>Τα ευρήματα των ελέγχων που διενεργήθηκαν σε Ρέθυμνο, Τρίπολη, Πάτρα, Αθήνα (νότια προάστια), Λάρισα, Βόλο, Θεσσαλονίκη και Σέρρες:</p>
      <p>Ελέγχθηκαν 172 περίπου επιχειρήσεις υγειονομικού ενδιαφέροντος με μέγιστο αριθμό 1.650 θαμώνων</p>
      <p>Στο 72% των περιπτώσεων δεν βρέθηκαν καπνίζοντες στους εσωτερικούς χώρους</p>
      <p>Στο 45% των περιπτώσεων οι υποδειχθέντες ως εξωτερικοί χώροι (ανεξάρτητα από το εάν βρέθηκαν καπνίζοντες κατά τον έλεγχο) ενέπιπταν στον αντικαπνιστικό περιορισμό (άρθρο 16 του Ν.4633/19) καθώς ήταν στεγασμένοι και περίκλειστοι.</p>
      <p>Στο 55% των περιπτώσεων διαπιστώθηκε είτε απουσία είτε ελλιπής σήμανση σε χώρους που εμπίπτουν στον αντικαπνιστικό περιορισμό.</p>
      <p>Στο 60% των καταστημάτων διαπιστώθηκαν μέτρα αποτροπής καπνίσματος και ειδικότερα απουσία σταχτοδοχείων εντός των καταστημάτων.</p>
      <p>Σε 1 στις 4 επιχειρήσεις κατεγράφησαν παρατυπίες (μη ύπαρξη ή μη θεώρηση) σχετικά με την ύπαρξη και τήρηση βιβλίου αναφοράς καπνίσματος.</p>
      <p>Σημειώνεται πως τα κλιμάκια των ελεγκτών κατέγραψαν τον προβληματισμό των υπευθύνων των καταστημάτων στις περιπτώσεις που οι εξωτερικοί χώροι των επιχειρήσεών τους δεν πληρούσαν τις προδιαγραφές του νόμου, σχετικά με τις τεχνικές παρεμβάσεις που θα μπορούσαν να κάνουν προκειμένου να συμμορφωθούν με τις κείμενες διατάξεις.</p>
      <p>Σημειώνεται επίσης ότι η πλειοψηφία των ελεγχόμενων επέδειξαν καλή διάθεση και συνεργασία κατά τη διάρκεια του ελέγχου.</p>
    </article>
  </body>
</html>