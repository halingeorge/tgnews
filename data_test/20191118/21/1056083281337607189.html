<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717823/%D8%AA%D9%88%D9%84%DB%8C%D8%AF-%D9%86%D8%A7%D9%86%D9%88%DA%A9%D8%A7%D9%85%D9%BE%D9%88%D8%B2%DB%8C%D8%AA-%D9%87%D8%A7%DB%8C-%D8%AF%D9%86%D8%AF%D8%A7%D9%86-%D9%86%DA%98%D8%A7%D8%AF-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%DA%A9%D8%B4%D9%88%D8%B1-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AE%D8%B1%D9%88%D8%AC"/>
    <meta property="og:site_name" content="ایسنا"/>
    <meta property="article:published_time" content="2019-11-18T21:34:00+00:00"/>
    <meta property="og:title" content="تولید نانوکامپوزیت‌های دندان نژاد ایرانی در کشور/جلوگیری از خروج ۸ میلیون دلاری ارز"/>
    <meta property="og:description" content="محققان یکی از شرکتهای دانش‌بنیان نانو کامپوزیت‌های دندانی برای پر کردن محل پوسیدگی دندان‌ها و هم برای زیبایی عرضه کردند که به گفته آنها تجاری‌سازی این محصول از خروج ۸ میلیون دلاری ارز از کشور جلوگیری خواهد کرد."/>
  </head>
  <body>
    <article>
      <h6 class="kicker">در گفت‌وگو با ایسنا اعلام شد</h6>
      <h1>تولید نانوکامپوزیت‌های دندان نژاد ایرانی در کشور/جلوگیری از خروج ۸ میلیون دلاری ارز</h1>
      <address><time datetime="2019-11-18T21:34:00+00:00">18 Nov 2019, 21:34</time> by <a rel="author">رقیه‌السادات حسینی</a></address>
      <p>محققان یکی از شرکتهای دانش‌بنیان نانو کامپوزیت‌های دندانی برای پر کردن محل پوسیدگی دندان‌ها و هم برای زیبایی عرضه کردند که به گفته آنها تجاری‌سازی این محصول از خروج ۸ میلیون دلاری ارز از کشور جلوگیری خواهد کرد.</p>
      <p><b>اکبر جدایی، مجری طرح در گفت‌وگو با ایسنا، </b>تولید نانو کامپوزیت‌های دندانی را از محصولات این شرکت دانش‌بنیان نام برد و یادآور شد: این کامپوزیت‌ها برای پر کردن محل پوسیدگی دندان‌ها مورد استفاده قرار می‌گیرند.</p>
      <p>وی با بیان اینکه این محصول علاوه بر پر کردن دندان‌های پوسیده، با اعمال تغییرات جزئی برای زیبایی هم قابل استفاده است، خاطر نشان کرد: این کامپوزیت در سه سایه رنگ مناسب برای نژادهای ایرانی تولید شده است. سایه رنگ‌های تولید شده در سه سطح A2 ، A1 و A3 است.</p>
      <p>جدایی ادامه داد: نانو کامپوزیت‌های دندانی تولید شده حاوی نانو ذرات "سیلیس" هیبریدی است که شامل نانو و میکرو می‌شود.</p>
      <p>مجری طرح با تاکید بر کاربردهای فراوان نانو کامپوزیت‌ها در حوزه دندانپزشکی در آمریکا، اظهار کرد: این کامپوزیت‌ها سایش کمی دارند، علاوه بر آن مساله "انقباض" در کامپوزیت‌های دندانی بسیار مهم است که این محصول دارای انقباض کمی است.</p>
      <p>به گفته وی، این امر باعث می‌شود که عمر نانو کامپوزیت‌ها در حین استفاده افزایش یابد.</p>
      <p>جدایی، از تجاری‌سازی دستاوردهای این طرح در کشور خبر داد و افزود: کاربردی شدن این نانوکامپوزیت‌ها جلوی خروج ۸ میلیون دلار ارز از کشور را خواهد گرفت.</p>
      <p>این محقق همچنین به امضای قرارداد اعطای نمایندگی فروش این محصول اشاره کرد و یادآور شد: این قرارداد فروش با یکی از شرکت‌های خدمات تجاری‌سازی منعقد شد تا بتوانیم از این طریق صادرات به کشورهای منطقه و در آینده برای اروپا را تسهیل کنیم.</p>
      <p>انتهای پیام</p>
    </article>
  </body>
</html>