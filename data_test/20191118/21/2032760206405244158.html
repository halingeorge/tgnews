<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89962"/>
    <meta property="og:site_name" content="Denník politika"/>
    <meta property="article:published_time" content="2019-11-18T21:35:20+00:00"/>
    <meta property="og:title" content="Žilinčan Ján, ktorý hajloval a posielal dievča z Kórey preč „z bieleho Slovenska“ pôjde do väzenia"/>
    <meta property="og:description" content="18.11.2019 (Webnoviny.sk) – Nepodmienečný trest štyri mesiace za extrémistické prejavy na verejnosti uložil dnes sudca Špecializovaného trestného súdu 31-ročnému Jánovi Crkovi zo Žiliny."/>
  </head>
  <body>
    <article>
      <h1>Žilinčan Ján, ktorý hajloval a posielal dievča z Kórey preč „z bieleho Slovenska“ pôjde do väzenia</h1>
      <address><time datetime="2019-11-18T21:35:20+00:00">18 Nov 2019, 21:35</time> by <a rel="author">Webnoviny</a></address>
      <p>18.11.2019 (Webnoviny.sk) – Nepodmienečný trest štyri mesiace za extrémistické prejavy na verejnosti uložil dnes sudca Špecializovaného trestného súdu 31-ročnému Jánovi Crkovi zo Žiliny.</p>
      <p>Súd schválil dohodu o vine a treste, ktorú uzavrel prokurátor Úradu špeciálnej prokuratúry s extrémistom. Rozsudok je právoplatný, pretože súčasťou dohody je záväzok obvineného, že sa voči nemu neodvolá.</p>
      <h3>Štvoricu dievčat posielal „do plynu“</h3>
      <p>Pred mesiacom Ján Crk v Žiline na zastávke MHD nadával vulgárne štvorici mladistvých dievčat a tvrdil im, že sú nechutné. Podľa neho mali „<i>zažiť Hitlerovu dobu“</i> a posielal ich<i> „do plynu“</i>, pričom vykrikoval <i>„Sieg Heil“</i>.</p>
      <h3>Kórejčanke povedal, aby šla „domov“</h3>
      <p>Krátko na to na inej zastávke MHD oslovil mladistvú Kórejčanku sediacu na lavičke slovami, že je to<i> „jeho lavička“.</i> Keď dievčina vstala, opäť verbálne zahajloval a súčasne predpažil pravú ruku. Pritom sa dievčiny pýtal, čo tu robí, pretože <i>„toto je biele“</i>. Tvrdil, že ona je<i> „žltá“</i> a mala by ísť domov, lebo <i>„toto je náš štát, biele čisté Slovensko“.</i> Tým spáchal prečin prejavu sympatie k hnutiu smerujúcemu k potláčaniu základných práv a slobôd.</p>
      <p>Konanie Jána Crka voči mladistvej Kórejčanke zdokumentovalo na mobilný telefón jedno z dievčat, ktoré predtým<i> „posielal do plynu“.</i></p>
      <p>Nepodmienečný trest si odpyká v ústave s minimálnym stupňom stráženia.</p>
      <p>Viac k témam: <a href="https://www.webnoviny.sk/tag/diskriminacia/"><u>diskriminácia</u></a>, <a href="https://www.webnoviny.sk/tag/extremizmus/"><u>extrémizmus</u></a>, <a href="https://www.webnoviny.sk/tag/neonacisti/"><u>neonacisti</u></a>, <a href="https://www.webnoviny.sk/tag/neonacizmus/"><u>neonacizmus</u></a><br/>Zdroj: Webnoviny.sk – <a href="https://www.webnoviny.sk/zilincan-jan-ktory-hajloval-a-posielal-dievca-z-korey-prec-z-bieleho-slovenska-pojde-do-vazenia/"><u>Žilinčan Ján, ktorý hajloval a posielal dievča z Kórey preč „z bieleho Slovenska“ pôjde do väzenia</u></a> © SITA Všetky práva vyhradené.</p>
    </article>
  </body>
</html>