<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/iskat-nova-formula-za-vtorata-pensiya-407073.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T21:06:23+00:00"/>
    <meta property="og:title" content="Искат нова формула за втората пенсия"/>
    <meta property="og:description" content="Първоначалната идея за Втори пенсионен стълб не е била да се конкурира с НОИ"/>
  </head>
  <body>
    <article>
      <h1>Искат нова формула за втората пенсия</h1>
      <address><time datetime="2019-11-18T21:06:23+00:00">18 Nov 2019, 21:06</time> by <a rel="author">Редактори</a></address>
      <p>Нужна е промяна в методологията, по която НОИ изчислява индивидуалния коефициент за пенсиите, каза пред бТВ Владислав Русев от Българската асоциация на дружествата за допълнително пенсионно осигуряване във връзка с т. нар. "втори пенсии“, които ще получават бъдещите пенсионери.</p>
      <p>По думите му, ако това не се случи, хората, които изберат да получават пенсия от универсалните фондове, в началото ще получават от НОИ и от частния фонд по-малко пари, в сравнение с една пенсия.</p>
      <p>Първоначалната идея за Втори пенсионен стълб не е била да се конкурира с НОИ. Целта не е била и Държавното обществено осигуряване да намалява пенсиите на хората, които искат да получат парите си от универсалните фондове.</p>
      <p>Русев подчерта, че целта е пенсионните фондове да допълват пенсиите на ДОО. "Законът е такъв, че коефициентът трябва да отразява разликата, т.е. с колко по-малко хората с универсалните фондове са внасяли в НОИ. Само че НОИ увеличава разликата дотолкова, че тя в момента е 20%. Ако се калкулира правилно тя не е повече от 6-7%", допълни още експертът.</p>
      <p>По думите на Русев грешка на осигурителния институт е, че когато се прави сравнението между вноската за универсален фонд и вноската за пенсия, се пропуска участието на държавата в осигуряването.</p>
    </article>
  </body>
</html>