<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/megallapodtak-az-europai-unios-intezmenyek-a-jovo-evi-koltsegvetesrol-2039670/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T21:49:00+00:00"/>
    <meta property="og:title" content="Megállapodtak az európai uniós intézmények a jövő évi költségvetésről"/>
    <meta property="og:description" content="Az EU a jövő évben 168,7 milliárd euró erejéig vállalhat pénzügyi kötelezettségeket, a tárgyévi tényleges kifizetések összege pedig 153,6 milliárd euró lehet."/>
  </head>
  <body>
    <article>
      <h6 class="kicker">KOMPROMISSZUMOS MEGOLDÁS</h6>
      <h1>Megállapodtak az európai uniós intézmények a jövő évi költségvetésről</h1>
      <address>
        <time datetime="2019-11-18T21:49:00+00:00">18 Nov 2019, 21:49</time>
      </address>
      <h4>Az EU a jövő évben 168,7 milliárd euró erejéig vállalhat pénzügyi kötelezettségeket, a tárgyévi tényleges kifizetések összege pedig 153,6 milliárd euró lehet.</h4>
      <p>Megállapodásra jutottak az Európai Unió következő évi költségvetéséről a tagországok kormányait tömörítő tanács és az Európai Parlament (EP) küldöttei – jelentették be hétfő este Brüsszelben.</p>
      <blockquote>Az Európai Bizottság eredeti tervezete 168,3 milliárd euró kötelezettségvállalást és 153,6 milliárd euró tényleges kifizetést irányzott elő.</blockquote>
      <p>Végeredményben mindkét társjogalkotó intézmény engedni kényszerült, ugyanis a bőkezűbb kiadási keretet támogató parlament 171, illetve 159,1 milliárd eurót akart elérni, a hangsúlyt a takarékosságra helyező tanács viszont csak 166,8 és 153,1 milliárd eurót.</p>
      <p>Monika Hohlmeier, az EP főtárgyalója elsősorban azt emelte ki, hogy</p>
      <blockquote>sikerült félmilliárd euróval növelni a klímavédelemre szánt forrásokat, valamint több pénz fog jutni a digitalizáció, illetve a fiatalokat célzó különböző programok, például az Erasmus+ és a DiscoverEU finanszírozására.</blockquote>
      <p>Az előzetes megállapodást még hivatalosan is meg kell erősítenie a két intézménynek, amire akár már jövő héten sor kerülhet.</p>
      <p>Hétfőn éjfélkor jár le az egyeztetések határideje: amennyiben addig még nem sikerült volna megállapodásra jutni, akkor az Európai Bizottságnak új költségvetési javaslatot kellett volna benyújtania.</p>
    </article>
  </body>
</html>