<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820740-propozicia-gazpromu-sodo-tranzitu-gazu-neprijnatna-dla-ukraini-orzel.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T21:55:00+00:00"/>
    <meta property="og:title" content="Пропозиція Газпрому щодо транзиту газу неприйнятна для України - Оржель"/>
    <meta property="og:description" content="Пропозиція російського Газпрому на адресу Нафтогазу України про продовження терміну дії існуючого контракту на транзит газу або укладанні нового терміном на 1 рік з відмовою обох сторін від всіх взаємних претензій в міжнародному арбітражі є неприйнятною."/>
  </head>
  <body>
    <article>
      <h1>Пропозиція Газпрому щодо транзиту газу неприйнятна для України - Оржель</h1>
      <h2>Пропозиція російського Газпрому на адресу Нафтогазу України про продовження терміну дії існуючого контракту на транзит газу або укладанні нового терміном на 1 рік з відмовою обох сторін від всіх взаємних претензій в міжнародному арбітражі є неприйнятною.</h2>
      <address>
        <time datetime="2019-11-18T21:55:00+00:00">18 Nov 2019, 21:55</time>
      </address>
      <p>Про це заявив міністр енергетики та захисту навколишнього середовища України Олексій Оржель в ефірі Свободи слова на ICTV.</p>
      <p>"Давайте відверто. Ця пропозиція, яка була визначена, вона є неприйнятною для України, з урахуванням того, що треба відмовитися від арбітражів і підписати договір усього на один рік про користування українською газотранспортною системою", — сказав Оржель.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820646-naftogaz-otrimav-oficijnu-propoziciu-gazpromu-sodo-tranzitu-gazu.html">Нафтогаз отримав офіційну пропозицію Газпрому щодо транзиту газу</a>
      </blockquote>
      <p>Міністр висловив надію, що сторони ще зможуть повернутися до конструктивного діалогу.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FsvobodaICTV%2Fvideos%2F2498735306890043%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Як повідомляв Укрінформ, російський монополіст Газпром направив на адресу НАК "Нафтогаз України" пропозицію про продовження чинного контракту або укладення нового договору про транзит газу через територію України строком на 1 рік з урахуванням прогнозного попиту європейських покупців на газ на 2020 рік.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2818919-naftogaz-gotovij-kupuvati-gaz-u-rosii-za-rinkovimi-cinami-kobolev.html">Нафтогаз готовий купувати газ у Росії за ринковими цінами - Коболєв</a>
      </blockquote>
      <p>У пропозиції Газпрому зазначено, що необхідними умовами продовження чинного контракту або укладення нового договору є відмова обох сторін від усіх взаємних претензій в міжнародному арбітражі та припинення всіх судових розглядів.</p>
      <p>Крім того, в офіційній пропозиції за підписом голови правління <b><a href="https://www.ukrinform.ua/tag-gazprom">Газпрому </a></b>Олексія Міллера серед умов перераховані: скасування рішення Антимонопольного комітету України про накладення на "Газпром" штрафу за "порушення економічної конкуренції"; відкликання клопотання Нафтогазу про ініціювання Європейською комісією розслідування проти російської компанії. Також Газпром чекає на позицію української сторони щодо її готовності безпосередньо закуповувати російський газ до 2020 року.</p>
    </article>
  </body>
</html>