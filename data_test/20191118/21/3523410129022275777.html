<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640580/%D8%AA%D8%AE%D8%B5%DB%8C%D8%B5-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3-%D8%A8%D8%B1-%D8%A7%D8%B3%D8%A7%D8%B3-%D9%BE%DB%8C%D9%85%D8%A7%DB%8C%D8%B4"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T21:42:00+00:00"/>
    <meta property="og:title" content="تخصیص سهمیه سوخت سرویس مدارس بر اساس پیمایش"/>
    <meta property="og:description" content="مدیر برنامه‌ریزی شرکت ملی پخش فرآورده‌های نفتی ایران از تخصیص سهمیه سرویس سوخت مدارس براساس پیمایش و به صورت اعتباری خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640580/%D8%AA%D8%AE%D8%B5%DB%8C%D8%B5-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3-%D8%A8%D8%B1-%D8%A7%D8%B3%D8%A7%D8%B3-%D9%BE%DB%8C%D9%85%D8%A7%DB%8C%D8%B4">تخصیص سهمیه سوخت سرویس مدارس بر اساس پیمایش</a>
      </h1>
      <h2>مدیر برنامه‌ریزی شرکت ملی پخش فرآورده‌های نفتی ایران از تخصیص سهمیه سرویس سوخت مدارس براساس پیمایش و به صورت اعتباری خبر داد.</h2>
      <address><time datetime="2019-11-18T21:42:00+00:00">18 Nov 2019, 21:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شهرام رضایی با تاکید بر اینکه <b>سهمیه پیش‌بینی‌شده</b> برای <b>سرویس مدارس</b> به‌ صورت اعتباری خواهد بود و براساس پیمایش محاسبه و اختصاص می‌یابد، گفت: اداره‌ کل آموزش‌وپرورش، مدارس و شهرداری‌ها موظف شدند همه اطلاعات رانندگان سرویس‌های مدارس را در سامانه سپند ثبت کنند و پس از تایید کارگروه، اعتبار پیش‌بینی‌شده بر اساس پیمایش انجام‌شده در پایان ماه به‌صورت اعتباری در کارت بانکی آنها منظور می‌شود.</p>
      <p>وی در تشریح جزئیات بسته تکمیلی سهمیه سوخت ناوگان حمل‌ونقل شهری و بین‌شهری، مصوب کارگروه متشکل از وزارتخانه‌های کشور، نفت و سازمان برنامه و بودجه تصریح کرد: مطابق بسته مصوب، سهمیه بنزین برای ناوگان آژانس شهری یا همان تاکسی تلفنی‌های پیشین برای آن دسته از خودروهایی که تاکنون از جانب وزارت صنعت، معدن و تجارت یا سازمان شهرداری‌های کشور ساماندهی شده‌اند، به میزان ۲۰۰ لیتر برای خودروهای تک‌سوز و ۱۲۰ لیتر برای خودروهای دوگانه‌سوز تعیین شده است.</p>
      <p>وی افزود: مقر رشد سهمیه این خودروها تا دو ماه آینده مطابق با فهرست اعلامی وزارت کشور، به‌صورت اعتباری در کارت بانکی رانندگان شارژ شود.</p>
      <p>سهمیه سوخت تاکسی‌های بین‌شهری پس از تایید سازمان راهداری شارژ می‌شود</p>
      <p>مدیر برنامه‌ریزی شرکت ملی پخش فرآورده‌های نفتی ایران درباره سهمیه بنزین تاکسی‌های بین‌شهری هم گفت: قرار شد سازمان راهداری و حمل‌ونقل جاده‌ای فهرستی از این خودروها در اختیار وزارت نفت قرار دهد تا سهمیه سوخت آنها در کارت سوختشان منظور شود.</p>
      <p>رضایی سهمیه ماهانه برای خودروهای تک‌سوز بین‌شهری را ۷۵۰ لیتر و برای خودروهای دوگانه‌سوز را ۴۵۰ لیتر عنوان کرد و افزود: سهمیه این خودروها از ابتدای آذرماه در کارت سوخت آنها اعمال خواهد شد و سهمیه یک هفته پایانی آبان نیز محاسبه و به همراه سهمیه آذر منظور می‌شود.</p>
      <p>وی همچنین درباره سهمیه وانت‌بار و موتورسیکلت‌های حمل بار شهری گفت: در صورت ساماندهی و ثبت پیمایش این ناوگان با تایید وزارت کشور، سهمیه آنها بر اساس پیمایش ثبت‌شده، افزایش خواهد یافت.</p>
      <p>مدیر برنامه‌ریزی شرکت ملی پخش فرآورده‌های نفتی ایران درباره سهمیه تاکسی‌های ون شهری گفت: این خودروها تاکنون کارت سوخت نداشته‌اند، بنابراین اعمال سهمیه آنها منوط به صدور کارت سوخت خواهد بود.</p>
      <p>رضایی با بیان اینکه سهمیه این ناوگان به میزان ۶۰۰ لیتر در ماه پس از دریافت اطلاعات از وزارت کشور تعیین شده است، گفت: این سهمیه پس از صدور کارت جدید سوخت برای این خودروها اعمال خواهد شد.</p>
      <p>سهمیه تاکسی‌های دوگانه‌سوز شهری به ۲۵۰ لیتر می‌رسد</p>
      <p>وی از افزایش سهمیه تاکسی‌های دوگانه‌سوز شهری از آذر خبر داد و افزود: از ابتدای آذرماه سهمیه تاکسی‌های دوگانه‌سوز از ۲۰۰ لیتر کنونی به ۲۵۰ لیتر می‌رسد.</p>
      <p>رضایی درباره سهمیه تاکسی‌های اینترنتی هم گفت: به همه رانندگان مورد تایید از سوی شرکت‌های معتبر که دارای مجوز از وزارت صنعت، معدن و تجارت یا شهرداری‌ها هستند و وزارت کشور آنها را تایید می‌کند، در صورتی که در ماه بیش از ۲۰۰ کیلومتر پیمایش داشته باشند، در ابتدای ماه آینده، اعتبار سهمیه معادل اختلاف قیمت نخست با قیمت دوم به آنها تخصیص داده می‌شود.</p>
      <p>وی با بیان اینکه این سهمیه براساس پیمایش و تا سقف ۳۰۰ لیتر خواهد بود گفت: این سهمیه به‌صورت اعتبار به کارت‌های بانکی اعلام‌شده توسط شرکت‌های مسافربر اینترنتی با سازوکار تعیین شده از طریق بانک عامل به حساب مالک خودرو واریز خواهد شد.</p>
      <p>رضایی در توضیح نحوه پرداخت سهمیه سوختی که به‌صورت اعتبار در کارت بانکی مالکان منظور می‌شود، گفت: مقرر شده نهادهای متولی پیمایش و شماره حساب بانکی رانندگان این خودروها را به ما اعلام کنند، ما نیز این فهرست را در اختیار بانک عامل قرار می‌دهیم و در پایان ماه، مبلغی که تفاوت نرخ بنزین آزاد و سهمیه‌ای است به‌عنوان اعتبار در کارت بانکی معرفی‌شده منظور می‌شود.</p>
      <p>وی افزود: از این اعتبار فقط می‌شود در جایگاه‌ها استفاده و هزینه بنزین را پرداخت کرد و امکان استفاده از آن به‌صورت برداشت نقدی یا خرید از طریق کارت‌خوان‌های دیگر وجود ندارد.</p>
      <p>مدیر برنامه‌ریزی شرکت ملی پخش فرآورده‌های نفتی ایران با تاکید بر اینکه اعتبار یادشده براساس پیمایش و تا سقف تعیین شده قابل پرداخت است، گفت: در صورت استفاده نکردن این اعتبار در کارت بانکی رانندگان و مالکان ناوگان حمل‌ونقل شهری و بین‌شهری ذخیره خواهد شد.</p>
    </article>
  </body>
</html>