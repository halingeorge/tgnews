<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/ahmad-mendes-moreira-obrazany-na-tle-rasowym-podczas-meczu-den-bosch-excelsior,986458.html"/>
    <meta property="og:site_name" content="TVN24"/>
    <meta property="article:published_time" content="2019-11-18T21:28:00+00:00"/>
    <meta property="og:title" content="&quot;Zbieracz bawełny&quot;. Obrażany piłkarz opuścił boisko"/>
    <meta property="og:description" content="Skandaliczne zachowanie kibiców podczas meczu Den Bosch - Excelsior Rotterdam w holenderskiej Eerste Divisie (drugi szczebel rozgrywek). Miejscowi fani wybrali sobie za obiekt rasistowskiego ataku ..."/>
  </head>
  <body>
    <article>
      <h1>"Zbieracz bawełny". Obrażany piłkarz opuścił boisko</h1>
      <address>
        <time datetime="2019-11-18T21:28:00+00:00">18 Nov 2019, 21:28</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/d35fcffa-532a-40e8-9b04-b4015ff5d80d.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/84c991ac-4c97-4e1d-9adb-b79156e1a017-480p.mp4"/>
          <figcaption>Rasistowskie okrzyki w meczu ligi holenderskiej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/d8aba44a-2266-46b8-8e5d-8117d2f4afda-480p.mp4"/>
          <figcaption>Balotelli nie wytrzymał rasistowskiego ataku</figcaption>
        </figure>
        <figcaption>Nękany Moreira opuścił boisko Foto: Marcel Bonte/Soccrates/Getty Images | Video: Getty Images, Twitter</figcaption>
      </slideshow>
      <h3>Skandaliczne zachowanie kibiców podczas meczu Den Bosch - Excelsior Rotterdam w holenderskiej Eerste Divisie (drugi szczebel rozgrywek). Miejscowi fani wybrali sobie za obiekt rasistowskiego ataku czarnoskórego piłkarza gości Ahmada Mendesa Moreirę.</h3>
      <p>Od początku niedzielnego meczu Moreira był nękany przez kibiców na stadionie De Vliert. Chcąc wyprowadzić zawodnika z równowagi, fani śpiewali przyśpiewki uważane w Holandii za rasistowskie, chóralnie imitowali odgłosy wron, w kierunku piłkarza leciały też obelgi.</p>
      <p> </p>
      <p> </p>
      <h3>Zszedł z boiska</h3>
      <related>
        <a href="https://eurosport.tvn24.pl/pilka-nozna,105/brzeczek-odpowiedzial-na-zaczepke-slowenca-to-my-jestesmy-na-mistrzostwach,986435.html"/>
      </related>
      <p>Po niespełna pół godzinie gry prowokowany Moreira nie wytrzymał i zdecydował się opuścić boisko, a sędzia Laurence Gerrets przerwał grę. Koledzy Moreiry poszli za swoim kolegą i starali się go pocieszać. Ten był jednak wyraźnie wzburzony. Obie drużyny udały się do szatni. <br/><br/>Po pewnym czasie Moreira zgodził się wrócić na boisko i strzelił nawet gola. Celebrując go, podbiegł do trybuny kibiców, którzy wcześniej go dręczyli, i odpowiednim gestem pokazał, że właśnie zamienia się w słuch. Że to jest ten moment, kiedy mogą mu coś przekazać.</p>
      <p>Było bardzo nerwowo. Ostatecznie mecz skończył się remisem 3:3, ale wynik zszedł na drugi plan.</p>
      <h3>"Odgłosy wron"</h3>
      <p>- Nazywali mnie "Murzynem" i "zbieraczem bawełny" - stwierdził Moreira, cytowany przez bbc.com.</p>
      <p>"Wszystkie odgłosy kierowane do mnie bardzo bolały. Jestem zły i smutny, że takie rzeczy ciągle się dzieją. Nie można tego akceptować" - wyjaśnił z kolei 24-letni zawodnik na oficjalnej stronie Excelsioru.</p>
      <p>Początkowo klub z 's-Hertogenbosch twierdził, że "odgłosy wron" są regularnie kierowane przez ich kibiców w stronę wszystkich piłkarzy rywali. W poniedziałek wycofał się ze swojego stanowiska. <br/><br/>"Den Bosh całkowicie myliło się ze swoją pierwszą reakcją po meczu. To był błąd, za który klub przeprasza wszystkich, a w szczególności Ahmada Mendesa Moreirę" - napisano w oświadczeniu.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/9955505c-44c8-428f-96d5-8559eef2d9e9.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Nękany Moreira opuścił boisko<cite>Źródło: Getty Images</cite></figcaption>
      </figure>
      <h3>Nie pierwszy raz</h3>
      <p>Holenderska federacja prowadzi już śledztwo w celu wyjaśnienia całej sytuacji i ukarania winnych rasistowskich ataków wobec piłkarza Excelsioru. <br/><br/>To kolejny podobny incydent na boiskach piłkarskich w tym roku. <a href="https://eurosport.tvn24.pl/pilka-nozna,105/bulgaria-anglia-wynik-meczu-bramki-skladu-eliminacje-euro-2020,977498.html">Obrażani byli już m.in. czarnoskórzy reprezentanci Anglii</a> podczas meczu z Bułgarią w Sofii w eliminacjach Euro 2020. Głośnym echem odbiła się też niedawna sytuacja z włoskiej Serie A. Na początku listopada <a href="https://eurosport.tvn24.pl/pilka-nozna,105/mario-balotelli-ofiara-ataku-rasistowskiego-w-meczu-hellas-verona-brescia,982624.html">Mario Balotelli nie wytrzymał rasistowskich wyzwisk </a>ze strony kibiców Hellasu Verona, wziął piłkę w ręce i na znak protestu kopnął ją w kierunku trybuny. Później wzburzony zawodnik Brescii chciał opuścić plac gry, ale zatrzymali go koledzy.</p>
      <p>Autor: dasz/twis / Źródło: eurosport.pl, sbvexcelsior.nl, bbc.com, dailymail.co.uk</p>
    </article>
  </body>
</html>