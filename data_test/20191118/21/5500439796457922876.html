<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22786/dijaki-in-mentorji-ssgt-radenci-najboljsi-v-drzavi.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-18T21:50:00+00:00"/>
    <meta property="og:title" content="Dijaki in mentorji SŠGT Radenci najboljši v državi"/>
    <meta property="og:description" content="Podobno kot vsako jesen se je tudi sredi letošnjega novembra odvijal nekakšen festival slovenskega gostinstva in turizma, kjer se vsako leto predstavi vse najboljše kar imamo v teh pomembnih dejavnostih. In letošnji, 66. Gostinsko-turistični zbor (GTZ) Slovenije, ki je potekal v Ljubljani, se je za dijake SŠGT Radenci ..."/>
  </head>
  <body>
    <article>
      <h1>Dijaki in mentorji SŠGT Radenci najboljši v državi</h1>
      <h2>Mladi Radenčani na 66. Gostinsko-turističnem zboru Slovenije osvojili nov prehodni pokal</h2>
      <address><time datetime="2019-11-18T21:50:00+00:00">18 Nov 2019, 21:50</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/pokal-za-ssgt-radenci-v-trajno-last_18889321200.jpg"/>
        <figcaption>Tekmovalci vseh treh dejavnosti so skupaj bili najboljši v državi</figcaption>
      </figure>
      <p>Podobno kot vsako jesen se je tudi sredi letošnjega novembra odvijal nekakšen festival slovenskega gostinstva in turizma, kjer se vsako leto predstavi vse najboljše kar imamo v teh pomembnih dejavnostih. In letošnji, 66. Gostinsko-turistični zbor (GTZ) Slovenije, ki je potekal v Ljubljani, se je za dijake SŠGT Radenci odlično zaključil, saj so priborili prehodni pokal v trajno last. Tekmovalci za področje turizma, pod mentorstvom strokovne učiteljice <b>Elvire Štumpf</b> (<b>Eva Zver</b>, <b>Maša Mežan</b> in <b>Mateja Zadravec</b>), za področje kuharstva, pod mentorstvom strokovne učiteljica <b>Zdenke Mesarič</b> (<b>Patrik Rubin</b>, <b>Tilen Vrbančič</b> in <b>Lara Berglez</b>) ter strežen, pod mentorstvom strokovnega učitelja <b>Petra Pertocija</b> (<b>Neja Durič</b>, <b>Kristina Matjašec</b> in <b>Patricija Erjavec</b>), so bili skupno najboljši izmed vseh slovenskih gostinsko turističnih šol. To pa pomeni, da so, čeprav najmanjša SŠGT v Sloveniji, Radenčani v skupnem seštevku točk iz vseh treh področij tekmovanja že tretjič zapored bili najboljši.</p>
      <p>Ekipa smeri turizma se je najprej seznanila s pravili tekmovanja in določili so vrstni red za predstavitev plakata in igre vlog. Nato so tekmovalci imeli 60 minut časa za pripravo plakata oz. osnutka enodnevnega izleta. Dijakinje so na plakat napisale naslov, ciljno skupino ter časovnico, narisale pa so še znamenitosti, katere bi si ciljna skupina tudi ogledala. Naslov enodnevnega izleta je bil: Dobrodošli v Sloveniji; dobrodošli na domači zemlji med domačimi ljudmi!, ciljna skupina pa so bili Slovenci, živeči v Kanadi. Sledil je izračun cene počitniškega aranžmaja, pri čemer so v kuverti dobili navodila. Tudi pri naslednji nalogi so dobili kuverte, v katerih so bili trije sklopi treh papirjev (rdeči, zelen in moder). Rdeč je bil 8 točk, zelen 6 točk in moder 4 točke. Nato jim je vodja tekmovanja prebrala 3 trditve pri 1. sklopu papirjev, 3 trditve pri 2. sklopu in 3 trditve pri 3. sklopu papirjev. Trditve so se nanašale na znamenitosti v Ljubljani, dijakinje pa so morale posredovati pravilen odgovor. Zadnja točka tekmovanja je bila igra vlog na recepciji, kjer je vsak predstavnik ekipe bil v vlogi receptorja. Strokovna komisija je ekipi turizma dodela 100 točk, kar je maksimum možnih točk - s tem so dijakinje priborile zlato medaljo in 1. mesto na tekmovanju iz turizma.</p>
      <p>Naloga radenske ekipe kuharstva je bila pripraviti glavno jed s prilogo in prikuho za štiri osebe v 40 minutah. Obvezno so morali uporabiti izžrebana živila. V tem primeru so ta živila bila: file piščančjih prsi, skuta, korenček in široki rezanci. Za pripravo jedi so imeli na razpolago tudi živila iz tržnice. Po prevzemu naloge so napisali recepturo z normativi za pripravo glavne jedi za štiri osebe in jo oddali petčlanski komisiji. Dva tekmovalca sta se takoj lotila priprave jedi, tretji tekmovalec pa je imel nalogo komunicirati s komisijo, predstaviti potek dela publiki in ekipi v strežbi ter skrbeti za urejeno delovno mesto. Dijaki so delo opravljali hitro, natančno in strokovno. Čas je neusmiljeno hitro mineval, a uspelo jim je pripraviti krožnike, ki so navdušili komisijo. Jed so poimenovali: Pečen in dimljen picek s cekinčki iz korenja ob Vinarijumu iz rezancev in brokolijevim pirejem. Tudi njihovo delo je bilo nagrajeno z zlatim priznanjem.</p>
      <p>V strežbi so tekmovali v treh panogah. Tekmovalka <b>Kristina Matjašec</b> je morala v 10 minutah pripraviti tri koktajle, katerih osnovna pijača je bil jabolčni sok. Koktajl je pripravila iz: 4cl Fruca z okusom aronije in ribeza, 2cl jabolčnega soka in po 1cl sirupa granatnega jabolka in limoninega soka. Koktajl je okrasila z rezino posušenega jabolka in jagodo borovnice. Druga tekmovalka <b>Neja Durič</b> je istočasno pripravljala tri krožnike »Vodnikove repunclove solate«. Poleg tradicionalnih sestavin - motovilca, cvetače, rdeče pese in jajčka je dodala še pečen žabji krak in iz jajca naredila žličnike iz beljaka in rumenjaka. V tem času je tretja tekmovalka <b>Patricija Erjavec</b> sprejela dva gosta, postregla s prej pripravljenim koktajlom, uredila pogrinjek in postregla s solato. Sledila je predstavitev in odpiranje ustreznega vina h glavni jedi, ki so ga pripravljali v kuhinji. Komisija je ocenila tudi vsa pospravljalna dela in ekipi dodelila srebrno priznanje.</p>
      <p>"<i>Naši dijaki in mentorji iz SŠGT Radenci so spet dokazali, da so najboljši med vsemi. To jih vedno znova dviga nad povprečje in kaže na to, da vsa prizadevanja in trud tako mentorjev kot dijakov niso zastonj. Šola in vsi zaposleni nenehno skrbimo za to, da bi izobrazili najboljši kader za gostinsko-turistične poklice, in verjamemo, da nam to tudi uspeva. Iskreno čestitam vsem tekmovalcem in mentorjem, ki so ponos šoli in prostoru, v katerem živimo</i>", nam je povedala ravnateljica SŠGT Radenci, <b>Janja Prašnikar Neuvirt</b>, ki bi si, skupaj s sodelavci želela nekoliko višji vpis za poklice, ki jih učijo v njihovi šoli.</p>
      <p>Foto: SŠGT Radenci</p>
    </article>
  </body>
</html>