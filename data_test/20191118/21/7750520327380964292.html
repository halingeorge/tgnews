<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/blogery-u-sotsmerezhah-zaroblyayut-kosmichni-groshi-nazvani-yihni-zarobitky.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T21:39:09+00:00"/>
    <meta property="og:title" content="Блогери у соцмережах заробляють “космічні гроші”: названі їхні заробітки"/>
    <meta property="og:description" content="Блогери у соцмережах заробляють &quot;космічні гроші&quot;: названі їхні заробітки"/>
  </head>
  <body>
    <article>
      <h1>Блогери у соцмережах заробляють “космічні гроші”: названі їхні заробітки</h1>
      <h2>Дослідники вивчили платний контент у Facebook, YouTube, Instagram і на деяких інших платформах та проаналізували, як змінювалися ціни на нього з 2014 по 2019 рік</h2>
      <address>
        <time datetime="2019-11-18T21:39:09+00:00">18 Nov 2019, 21:39</time>
      </address>
      <figure>
        <img src="https://1news.com.ua/wp-content/uploads/2019/11/11-18.jpg"/>
      </figure>
      <p>Прибутки відомих блогерів і відеоблогерів у соцмережах в останні роки зростають з космічною швидкістю.</p>
      <p>Про це свідчать результати дослідження маркетингової компанії Izea, – інформує 1NEWS.</p>
      <p>Середня ціна платного поста лідера думок в Instagram зросла зі 134 доларів у 2014 році до 1 642 – у 2019-му.</p>
      <p>Але до завершення ери традиційної торгівлі ще далеко, вважають експерти маркетингової платформи Socialbakers.</p>
      <p>На їхню думку, цифровий маркетинг – це своєрідне сарафанне радіо, але він завжди буде супроводжуватись традиційною рекламою.</p>
      <p>Дослідники вивчили платний контент у Facebook, YouTube, Instagram і на деяких інших платформах та проаналізували, як змінювалися ціни на нього з 2014 по 2019 рік.</p>
      <p>У сферу дослідження потрапили як мікроінфлюенсери (користувачі, у яких менше ніж 100 тис. підписників), так і зірки соцмереж. Виявилося, що їхні прибутки значно зросли.</p>
      <p>Ось деякі цифри:</p>
      <ul>
        <li>середня ціна платного фото в Instagram лише за останній рік зросла на 44%;</li>
        <li>середня ціна платного поста у 2006 році становила 7,39 долара, у 2014-му – 407 доларів, у 2019-му – 1 442 (за 13 років ціна зросла в 195 разів);</li>
        <li>найвищі розцінки в 2019 у інфлюенсерів на відео в YouTube. Пост на цій платформі коштує в середньому 6 700 доларів – в чотири рази дорожче, ніж в Instagram (1 642 долари за пост);</li>
        <li>середня вартість платного повідомлення у Facebook зросла з 2014 по 2019 рік з 8 до 395 доларів;</li>
        <li>публікація у Twitter подорожчала за той самий період з 29 до 422 доларів.</li>
      </ul>
      <p>Охочих стати лідером думок стає дедалі більше, відповідно зростає увага до галузі з боку регуляторів.</p>
      <p>Минулого місяця три інфлюенсери розмістили у себе в Instagram рекламу дієтичних продуктів, заборонених британським Управлінням з рекламних стандартів.</p>
      <p>А на початку року британське Управління з питань конкуренції та ринків попередило, що прихована реклама є порушенням закону про споживачів. Тому, якщо зірки просувають продукцію на своїх сторінках у соцмережах, вони обов’язково мають вказати, що це реклама.</p>
      <p>16 інфлюенсерів, зокрема блогерка Зої Заґґ (Zoella), співачка Ріта Ора і модель Роузі Гантінґтон-Вайтлі, погодилися виконувати ці норми і змінили формат своїх дописів.</p>
      <p>Фахівці Socialbakers вважають, що компанії будуть продовжувати вкладати гроші в просування своїх товарів і послуг через соцмережі.</p>
      <p>За їхніми підрахунками, кількість платних постів, зроблених інфлюенсерами в соцмережах, за останній рік зросла на 150%.</p>
      <p>У Socialbakers вважають, що 2020 року обсяги цього ринку в світі перевищать 10 млрд доларів.</p>
      <p>Наразі Instagram тестує функцію приховування “лайків” під постами користувачів, однак маркетологи вважають, що на галузь це кардинально не вплине.</p>
      <p>“Інфлюенсери зможуть бачити показники активності своїх підписників і ділитися цією інформацією з торговими марками, – пояснив представник Socialbakers. – А от чи не зникне інтерес підписників, якщо вони не бачитимуть “лайків”, – питання поки що відкрите”.</p>
      <p>Джерело: <a href="https://www.bbc.com/ukrainian/news-50432781">ВВС Україна</a></p>
    </article>
  </body>
</html>