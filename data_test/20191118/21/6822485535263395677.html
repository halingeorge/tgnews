<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827183.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T21:40:00+00:00"/>
    <meta property="og:title" content="دیپلمات آمریکایی: با روابط تجاری ارمنستان با ایران مشکلی نداریم"/>
    <meta property="og:description" content="به گزارش فارس، سفیر آمریکا در جمهوری ارمنستان در گفت‌وگو با یک رسانه ارمنستانی به تشریح مواضع واشنگتن در خصوص روابط ارمنستان با ایران به ویژه همکاری در زمینه انرژی پرداخت."/>
  </head>
  <body>
    <article>
      <h1>دیپلمات آمریکایی: با روابط تجاری ارمنستان با ایران مشکلی نداریم</h1>
      <address>
        <time datetime="2019-11-18T21:40:00+00:00">18 Nov 2019, 21:40</time>
      </address>
      <p>در حالی‌که وزارت خزانه داری آمریکا دو شرکت ارمنستانی را به خاطر تجارت با ایران در فهرست تحریم‌ها قرار داده، یک دیپلمات آمریکایی گفت که کشورش با روابط تجاری ارمنستان با ایران مشکلی ندارد.</p>
      <p>به گزارش فارس، سفیر آمریکا در جمهوری ارمنستان در گفت‌وگو با یک رسانه ارمنستانی به تشریح مواضع واشنگتن در خصوص روابط ارمنستان با ایران به ویژه همکاری در زمینه انرژی پرداخت.</p>
      <p>به نوشته وبگاه «آراوت»، «لین تریسی» سفیر آمریکا در جمهوری ارمنستان اخبار منتشر شده مبنی بر اختلاف آمریکا با ارمنستان بابت همکاری این کشور با ایران در بخش انرژی انرژی و گاز را رد کرد.</p>
      <p>سفیر آمریکا در ارمنستان گفته است که واشنگتن متوجه است که ایران یکی از تنها دو مرز باز ارمنستان است. به گفته وی واشنگتن عمق روابط اقتصادی بین ارمنستان با ایران را درک می‌کند.</p>
      <p>ارمنستان به دلیل اختلاف با ترکیه و آذربایجان تنها دو مرز باز دارد، یکی با ایران و یکی با گرجستان و به همین دلیل مجبور است تجارت زمینی خود را از طریق این دو کشور انجام دهد. </p>
      <p>این دیپلمات آمریکایی در ادامه این گفت‌وگو با ادعای این‌که ایالات متحده نگران روابط تجاری مشروع بین کشورها نیست، به اتهام‌زنی علیه ایران پرداخت.</p>
      <p> سفیر آمریکا در ارمنستان در حالی مدعی شد که روابط تجاری ایران و ارمنستان یک روابط دوجانبه است و آمریکا با آن هیچ مشکلی ندارد، از پاسخ  به سئوالی در زمینه پرونده دو شرکت ارمنی که در حوزه تجارت با ایران همکاری می‌کردند، اما در فهرست تحریم وزارت خزانه داری آمریکا قرار گرفتند، امتناع ورزید.</p>
      <p> به نوشته این وبگاه، سفیر آمریکا در این گفت‌و‌گو به وضوح گفت که سیاست کشورش در قبال ایران به ویژه در رابطه با تحریم‌ها، هدف قرار دادن بخش ویژه‌ای از اقتصاد ایران است، اما روابط تجاری ارمنستان و ایران کاملا جدا از این مسئله است.</p>
      <p>اخیرا نیز یک نماینده مجلس ارمنستان  حاضر در نشست «مجمع پارلمانی ناتو» از تحریم‌های چهل ساله کشورهای غربی علیه ایران انتقاد کرده بود.</p>
    </article>
  </body>
</html>