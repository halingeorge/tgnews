<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/makron-pohvaliv-putina-za-povernennya-zahoplenih-korabliv-ukrayini-330081_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T21:14:00+00:00"/>
    <meta property="og:title" content="Макрон похвалив Путіна за повернення захоплених кораблів Україні"/>
    <meta property="og:description" content="Французький президент заявив, що сподівається на зміцнення довіри між Україною і Росією."/>
  </head>
  <body>
    <article>
      <h1>Макрон похвалив Путіна за повернення захоплених кораблів Україні</h1>
      <h2>Французький президент заявив, що сподівається на "зміцнення довіри" між Україною і Росією.</h2>
      <address>
        <time datetime="2019-11-18T21:14:00+00:00">18 Nov 2019, 21:14</time>
      </address>
      <p>Президент Франції <b><a href="https://dt.ua/POLITICS/makron-i-putin-obgovorili-osobliviy-status-donbasu-kreml-330050_.html">Еммануель Макрон у ході  розмови з президентом РФ Володимиром Путіним</a></b> позитивно відгукнувся про повернення Україні кораблів, захоплених росіянами рік тому, повідомили в Єлисейському палаці.</p>
      <p>Макрон назвав повернення кораблів "очікуваним жестом" і висловив надію, що він допоможе "зміцнити довіру у діалозі між Росією і Україною".</p>
      <p>Розмова президентів, який відбувся у вівторок, 18 листопада, проходив на тлі підготовки до саміту "Нормандської четвірки". Зустріч лідерів України, Франції, Німеччини і Росії повинна відбутися в Парижі 9 грудня.</p>
      <p>18 листопада Росія <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>повернула Україні</b></a> захоплені в 2018 році кораблі ВМС.  <b><a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html">Перед виведенням кораблів із Керчі російські окупанти проводили на них ремонтні роботи</a></b>, зокрема, ліквідували пробоїну на борту катера "Бердянськ". Намагаючись узаконити приховування доказів агресії, слідчі ФСБ виключили українські кораблі зі списку речових доказів у сфабрикованій справі про "прорив кордону". До того ж, в Кремлі продовжують наполягати, що повернення кораблів нібито<b> <a href="https://dt.ua/UKRAINE/u-kremli-zaperechuyut-zv-yazok-mizh-rishennyam-tribunalu-oon-ta-povernennyam-korabliv-vmsu-330072_.html">не пов'язане з рішенням Міжнародного трибуналу ООН з морського права</a></b>.</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимог, але українців тримали в московському СІЗО "Лефортове" до 7 вересня. Саме тоді <a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html"><b>відбувся обмін</b></a> утримуваними особами між Україною і РФ, у рамках якого 24 моряки повернулися додому.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>