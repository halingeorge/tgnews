<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/borim-po-uspeshno-intelektualnoto-piratstvo-407075.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T21:26:00+00:00"/>
    <meta property="og:title" content="Борим по-успешно интелектуалното пиратство"/>
    <meta property="og:description" content="Образуваните досъдебни производства с такъв предмет – при 79 за 2018 г., само за първите 9 месеца на 2019 г. са 147"/>
  </head>
  <body>
    <article>
      <h1>Борим по-успешно интелектуалното пиратство</h1>
      <address><time datetime="2019-11-18T21:26:00+00:00">18 Nov 2019, 21:26</time> by <a rel="author">Стандарт</a></address>
      <p>Главният прокурор Сотир Цацаров се срещна с делегация, водена от координатора на правителството на САЩ по въпросите на защитата на интелектуалната собственост Вишал Амин. В срещата участваха завеждащият отдел „Специализиран“ във ВКП Румяна Арнаудова и прокурорът от този отдел Илона Кръстенякова. Обсъдено бе сътрудничеството между правоохранителните органи на България и САЩ при разследването на тези престъпления. Г-н Вишал Амин бе запознат с предприетите от българската прокуратура действия в тази насока – издаване и актуализиране на указания за разследването на престъпления против интелектуалната собственост, създаване на мрежа от прокурори, отговорни за тези разследвания на територията на цялата страна, както и провеждане на обучения с такава насоченост. В резултат на това е постигнато двойно увеличение на образуваните досъдебни производства с такъв предмет – при 79 за 2018 г., само за първите 9 месеца на 2019 г. те са 147. През 2019 г. за първи път са постигнати осъдителни присъди с налагане на наказание лишаване от свобода на 16 лица. Представена бе подробна информация за последните действия на прокуратурата, МВР, ГДБОП и НАП срещу нелегални кабелни оператори. Общо е становището, че българският Наказателен кодекс се нуждае от спешни изменения в частта „Престъпления против интелектуалната собственост“, за което е необходим експертен опит, но и политическа воля.</p>
      <p>Длъжността координатор на правителството на САЩ по въпросите на защитата на интелектуалната собственост е създадена с акт на Конгреса през 2008 г. Координаторът действа като главен орган на изпълнителната власт към президента на САЩ, който отговаря за провеждането на политиката на американското правителство за защита на интелектуалната собственост и противодействие на нелегалното пиратство. Назначението на г-н Вишал Амин на тази длъжност е потвърдено от Сената на САЩ през август 2017 г.</p>
    </article>
  </body>
</html>