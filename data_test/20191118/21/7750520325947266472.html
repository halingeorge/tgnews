<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/sbu-vykryla-rozkradannya-desyatkiv-miljoniv-dolariv-v-pivdenkombanku.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T21:19:21+00:00"/>
    <meta property="og:title" content="СБУ викрила розкрадання десятків мільйонів доларів в “Південкомбанку”"/>
    <meta property="og:description" content="СБУ викрила розкрадання десятків мільйонів доларів в &quot;Південкомбанку&quot;"/>
  </head>
  <body>
    <article>
      <h1>СБУ викрила розкрадання десятків мільйонів доларів в “Південкомбанку”</h1>
      <h2>Впродовж 2012-2014 років зловмисники незаконно передали у заставу гроші банку, які перебували на кореспондентських рахунках Південкомбанку в закордонній банківській структурі для забезпечення видачі кредиту пов’язаній з ними кіпрській компанії</h2>
      <address>
        <time datetime="2019-11-18T21:19:21+00:00">18 Nov 2019, 21:19</time>
      </address>
      <figure>
        <img src="https://1news.com.ua/wp-content/uploads/2019/11/10-13.jpg"/>
      </figure>
      <p>Служба безпеки України скерувала до суду обвинувальний акт щодо розкрадання 38 мільйонів доларів США топменеджметом ПАТ “КБ “Південкомбанк”.</p>
      <p>Про це повідомляє 1NEWS.</p>
      <p>“Під час досудового слідства СБУ встановила, що керівництво банку розробило механізм із привласнення коштів установи. Впродовж 2012-2014 років зловмисники незаконно передали у заставу гроші банку, які перебували на кореспондентських рахунках Південкомбанку в закордонній банківській структурі для забезпечення видачі кредиту пов’язаній з ними кіпрській компанії”, – ідеться в повідомленні.</p>
      <p>Як зазначається, після неповернення кредиту через протиправні дії топменеджменту Південкомбанку заставні $38 мільйонів були списані на користь іноземного банку.</p>
      <p>В СБУ наголошують, що слідство, яке ведеться під процесуальним керівництвом Генпрокуратури, обґрунтовано вбачає у діях посадовців ознаки злочину, передбаченого ч. 5 ст. 191 Кримінального кодексу (Привласнення, розтрата майна або заволодіння ним шляхом зловживання службовим становищем в особливо великих розмірах або організованою групою). Санкція передбачає до 12 років позбавлення волі.</p>
      <p>Джерело: <a href="https://www.facebook.com/SecurSerUkraine/">СБУ</a></p>
    </article>
  </body>
</html>