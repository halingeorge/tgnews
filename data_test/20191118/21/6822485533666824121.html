<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827182.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T21:33:00+00:00"/>
    <meta property="og:title" content="ترکیه از احتمال از سرگیری عملیات نظامی در سوریه خبر داد"/>
    <meta property="og:description" content="به گزارش فارس، «مولود چاووش‌اوغلو» وزیر امور خارجه ترکیه روز دوشنبه گفت که آمریکا و ترکیه به تعهداتشان در توافق با ترکیه درباره شمال شرق سوریه عمل نکرده‌اند."/>
  </head>
  <body>
    <article>
      <h1>ترکیه از احتمال از سرگیری عملیات نظامی در سوریه خبر داد</h1>
      <address>
        <time datetime="2019-11-18T21:33:00+00:00">18 Nov 2019, 21:33</time>
      </address>
      <p>وزیر امور خارجه ترکیه با متهم کردن واشنگتن و مسکو به عدم اجرای تعهدات خود درباره شمال شرق سوریه، گفت ممکن است ترکیه عملیات نظامی در این منطقه را از سر بگیرد.</p>
      <p>به گزارش فارس، «مولود چاووش‌اوغلو» وزیر امور خارجه ترکیه روز دوشنبه گفت که آمریکا و ترکیه به تعهداتشان در توافق با ترکیه درباره شمال شرق سوریه عمل نکرده‌اند.</p>
      <p>به نوشته خبرگزاری «آناتولی»، وی در ادامه سخنانش هشدار داد: «در صورتی که منطقه (شمال شرق سوریه) از تروریست‌ها پاکسازی نشوند در آن صورت نیروهای ترکیه عملیات در این منطقه را از سر می‌گیرند.»</p>
      <p>طبق توافق «ولادیمیر پوتین» رئیس‌جمهور روسیه و «رجب طیب اردوغان» رئیس‌جمهور ترکیه در ۲۲ اکتبر گذشته (۳۰ مهر) در شهر سوچی در جنوب روسیه، شبه‌نظامیان کُرد سوریه تا عمق ۳۰ کیلومتری در شمال سوریه عقب‌نشینی کردند و مقرر شد تا دو کشور گشت‌زنی مشترک در این منطقه داشته باشند.</p>
      <p>این توافق پس از تجاوز نظامی ترکیه به سوریه حاصل شد. ترکیه روز 9 اکتبر (17 مهر) عملیات نظامی را با هدف ادعایی، «ممانعت از ایجاد گذرگاه تروریستی در طول مرزهای جنوبی ترکیه» در شمال سوریه آغاز کرد.</p>
      <p>هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
    </article>
  </body>
</html>