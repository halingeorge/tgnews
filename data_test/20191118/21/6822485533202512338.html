<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827185.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T21:53:00+00:00"/>
    <meta property="og:title" content="ترامپ پیشنهاد ادای شهادت در کنگره را بررسی می‌کند"/>
    <meta property="og:description" content=" به گزارش مهر، «دونالد ترامپ»، رئیس جمهوری آمریکا در حساب کاربری خود در توئیتر، اعلام کرد که پیشنهاد دموکرات‌ها برای ادای شهادت در جریان تحقیقات برای استیضاح را بررسی می‌کند."/>
  </head>
  <body>
    <article>
      <h1>ترامپ پیشنهاد ادای شهادت در کنگره را بررسی می‌کند</h1>
      <address>
        <time datetime="2019-11-18T21:53:00+00:00">18 Nov 2019, 21:53</time>
      </address>
      <p>ترامپ اعلام کرده که پیشنهاد ادای شهادت توسط خودش در کنگره را بررسی می‌کند.</p>
      <p> به گزارش مهر، «دونالد ترامپ»، رئیس جمهوری آمریکا در حساب کاربری خود در توئیتر، اعلام کرد که پیشنهاد دموکرات‌ها برای ادای شهادت در جریان تحقیقات برای استیضاح را بررسی می‌کند.</p>
      <p> این اعلام آمادگی ترامپ برای پاسخگویی پس از آن مطرح شد که نانسی پلوسی، رئیس دموکرات مجلس نمایندگان آمریکا پیشنهاد کرد که ترامپ خودش قدم پیش بگذارد و حقیقت را اعلام کند.</p>
      <p>در همین ارتباط، ترامپ در توئیتی نوشت: پلوسی پیشنهاد کرد که من در جریان تحقیقات این استیضاح مزخرف شهادت دهم. با وجود این که من خطایی نکرده ام و دوست ندارم به این حقه غیرمنصفانه مشروعیت بدهم، از این ایده خوشم می‌آید و با هدف این که کنگره بار دیگر تمرکزش را متوجه مسائل اصلی کند، این پیشنهاد را بررسی می‌کنم.</p>
      <p>در حال حاضر روند تحقیقات پیرامون استیضاح ترامپ در کنگره آمریکا در جریان است و برخی از شاهدان نیز برای ادای شهادت در مورد ترامپ در کنگره حاضر شده‌اند.</p>
      <p>دونالد ترامپ، رئیس جمهوری آمریکا با توجه به ادای شهادت‌های گوناگون و بیشمار در ارتباط با ماجرای اوکراین روز به روز بیشتر تحت فشار قرار می‌گیرد.</p>
      <p>مجلس نمایندگان که اکثریت آن را دموکرات‌ها تشکیل می‌دهند، کمیته اطلاعاتی خود را مسئول بررسی موضوع استیضاح ترامپ که به «اوکراین گیت» مشهور شده، کرده است. این کمیته تاکنون شاهدان متعددی را دعوت کرده و نتیجه گفت‌وگو با آنان، این احتمال را شدت بخشیده که اتهامات علیه دونالد ترامپ بی‌اساس نبوده است.</p>
    </article>
  </body>
</html>