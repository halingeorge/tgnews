<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723903"/>
    <meta property="og:site_name" content="De Standaard"/>
    <meta property="article:published_time" content="2019-11-18T21:25:00+00:00"/>
    <meta property="og:title" content="Meer dan veertig banen op de tocht bij Euronics"/>
    <meta property="og:description" content="Euronics Belgium, de groep boven Selexion, heeft maandag het collectief ontslag aangekondigd van 41 medewerkers. Euronics wil de krachten gaan bundelen met..."/>
  </head>
  <body>
    <article>
      <h1>Meer dan veertig banen op de tocht bij Euronics</h1>
      <address>
        <time datetime="2019-11-18T21:25:00+00:00">18 Nov 2019, 21:25</time>
      </address>
      <p>
        <b>Euronics Belgium, de groep boven Selexion, heeft maandag het collectief ontslag aangekondigd van 41 medewerkers. Euronics wil de krachten gaan bundelen met het elektroplatform Connect+.</b>
      </p>
      <p>Euronics Belgium (Selexion) kondigde maandag een intentie tot doorgedreven samenwerking aan met het elektroplatform Connect+ (onder andere Exellent, Expert, Compudeals).</p>
      <p>Beide groepen willen de krachten bundelen om samen de Belgische nummer één te worden in de verkoop van elektroapparatuur. Concreet zou de verenigde groep meer dan 1.400 verkooppunten tellen in België.</p>
      <p>‘Indien de krachten van Euronics Belgium CVBA en Connect+ effectief gebundeld zouden worden, zou dit een impact kunnen hebben op de 41 medewerkers die momenteel actief zijn bij Euronics Belgium CVBA’, luidt het maandagavond in een persbericht.</p>
      <p>‘In het kader van dit plan heeft Euronics CVBA vandaag de intentie tot collectief ontslag aangekondigd aan de medewerkers en de bevoegde instanties. De eerstkomende dagen zal de directie van Euronics België transparant en respectvol het sociaal overleg met het personeel aangaan.’</p>
    </article>
  </body>
</html>