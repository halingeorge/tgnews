<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/ti-ilikia-tha-eixe-o-skylos-sas-an-itan-anthropos/2917955/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T21:07:50+00:00"/>
    <meta property="og:title" content="Τι… ηλικία θα είχε ο σκύλος σας αν ήταν άνθρωπος;"/>
    <meta property="og:description" content="Μια νέα επιστημονική φόρμουλα δίνει την απάντηση σε αυτό που νομίζουν πολλοί άνθρωποι: Ότι ένα έτος που ζει ένας σκύλος αντιστοιχεί σε επτά ανθρώπινα, κάτι που οι επιστήμονες έχουν καταρρίψει."/>
  </head>
  <body>
    <article>
      <h1>Τι… ηλικία θα είχε ο σκύλος σας αν ήταν άνθρωπος;</h1>
      <h2>Μια νέα επιστημονική φόρμουλα δίνει την απάντηση σε αυτό που νομίζουν πολλοί άνθρωποι: Ότι ένα έτος που ζει ένας σκύλος αντιστοιχεί σε επτά ανθρώπινα, κάτι που οι επιστήμονες έχουν καταρρίψει.</h2>
      <address><time datetime="2019-11-18T21:07:50+00:00">18 Nov 2019, 21:07</time> by <a rel="author">Newsit Newsroom</a></address>
      <p>Πλέον, οι επιστήμονες παρουσίασαν μια νέα μαθηματική φόρμουλα που υπολογίζει με ακρίβεια πόσο χρονών είναι ο σκύλος σας αν ήταν άνθρωπος – <b>μόνο που δεν αρκεί πια να πολλαπλασιάσετε με το επτά</b>, αλλά πρέπει να θυμηθείτε τι είναι οι λογάριθμοι που μάθατε στο σχολείο.</p>
      <h3>Πώς θα δείτε… τι ηλικία έχει ο σκύλος σας</h3>
      <p>Η νέα φόρμουλα είναι η εξής: η ανθρώπινη ηλικία του σκύλου ισούται με τον λογάριθμο της ηλικίας του σκύλου πολλαπλασιασμένο επί 16 και μετά προσθέτετε 31 (ή πιο σύντομα 16 Χ log ηλικίας σκύλου + 31). Οι ερευνητές, με επικεφαλής τον καθηγητή γενετικής Τρέι Άϊντεκερ του Τμήματος Ιατρικής του Πανεπιστημίου της Καλιφόρνια-Σαν Ντιέγκο, έκαναν τη σχετική προδημοσίευση στο bioRxiv, σύμφωνα με το «Science».</p>
      <p>Η νέα εξίσωση βασίζεται σε μια σχετικά νέα ιδέα της βιολογίας, ότι οι χημικές τροποποιήσεις στο DNA που συμβαίνουν στη διάρκεια της ζωής, δημιουργούν το λεγόμενο «επιγενετικό ρολόι», το οποίο καταγράφει αρκετά καλά τη βιολογική ηλικία ενός ανθρώπου ή ζώου, σε αντίθεση με τη χρονολογική ηλικία του.</p>
      <p>Όλοι οι σκύλοι, άσχετα με τη ράτσα τους, ακολουθούν μια παρόμοια αναπτυξιακή πορεία, φθάνοντας στην εφηβεία περίπου στην ηλικία των δέκα μηνών και πεθαίνοντας πριν τα 20 τους. Επιπλέον, οι σκύλοι πάσχουν από παρόμοιες αρρώστιες με τους ανθρώπους και γερνάνε βιολογικά με τον ίδιο τρόπο, πράγμα που σημαίνει ότι υπάρχουν ομοιότητες στα επιγενετικά ρολόγια ανθρώπων και σκύλων.</p>
      <p>Με βάση τη νέα φόρμουλα, ένα σκυλάκι επτά εβδομάδων αντιστοιχεί βιολογικά σε ένα ανθρώπινο μωρό εννέα μηνών, μια ηλικία περίπου που και τα δύο είδη αρχίζουν να βγάζουν δόντια. Ένας σκύλος ράτσας «Λαμπραντόρ», που κατά μέσο όρο ζει 12 χρόνια, έχει το μέσο παγκόσμιο προσδόκιμο ζωής ενός ανθρώπου (70 χρόνια).</p>
    </article>
  </body>
</html>