<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/18/spipaha-goliama-kontrabanda-na-kapitan-andreevo.430001"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T21:12:00+00:00"/>
    <meta property="og:title" content="Спипаха голяма контрабанда на Капитан Андреево"/>
    <meta property="og:description" content="Открити са над 11 600 текстилни изделия, обувки, аксесоари | Dnes.bg"/>
  </head>
  <body>
    <article>
      <h1>Спипаха голяма контрабанда на Капитан Андреево</h1>
      <h2>Открити са над 11 600 текстилни изделия, обувки, аксесоари</h2>
      <address><time datetime="2019-11-18T21:12:00+00:00">18 Nov 2019, 21:12</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Митническите служители задържаха 10 262 текстилни изделия, спортни обувки и аксесоари със съмнения, че са произведени в нарушение на права върху интелектуалната собственост и 1430 контрабандни текстилни изделия с логото на известни марки. Контрабандата е открита при две проверки на МП "Капитан Андреево", съобщиха от Агенция "Митници".</p>
      <p>Декларираната стока, но носеща емблеми на световни марки, е открита на 11 ноември в товарен автомобил с полска регистрация, влизащ в страната в Турция.</p>
      <p>Камионът е селектиран по метода "анализ на риска" за щателна митническа проверка, при която се установява, че количеството на групажната стока съвпада с обявеното, но част от нея носи емблеми на световни марки. При проверката са открити 8114 текстилни изделия ризи, блузи, суичъри, якета, комплекти шал и шапка, панталони и мъжко бельо с логото на 18 световноизвестни марки, сред които "Tommy Hilfinger", "Polo", "Armani“, "Valentino“. Открити са още 1074 спортни обувки и още толкова чанти и портмонета с логото на "Fila“, "Tommy Hilfinger“, "Nike“, "Michael Kors“.</p>
      <p>Другата част - недекларираните текстилни изделия, са открити на 5 ноември в товарен автомобил с турска регистрация, влизащ в страната от Турция, превозващ стока за Германия. </p>
      <p>При щателната митническа проверка се установява, че количеството на стоката не съвпада с обявеното в представените митнически документи. Открити са недекларирани 1430 елеци, якета, блузи, суичъри, по-голяма част от които носещи фигуративното и словесно изображение на "Monsler“, "Valentino“, "Disquared". На шофьора на камиона е съставен акт за нарушение по Закона за митниците.</p>
      <p>За случаите на задържаните общо 11 692 имитации ще бъдат информирани правопритежателите на търговските марки.</p>
    </article>
  </body>
</html>