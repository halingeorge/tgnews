<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/ukraina-korabli-kerch/30278999.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T21:05:27+00:00"/>
    <meta property="og:title" content="Повернення українських кораблів не можна вважати поступкою Росії напередодні зустрічі в Парижі – американські експерти"/>
    <meta property="og:description" content="Захоплені Росією 25 листопада 2018 року в Керченській протоці українські кораблі «Нікополь», «Бердянськ» і «Яни Капу» повертаються в Україну, повідомили у прес-службі Військово-морських сил. Припис пр"/>
  </head>
  <body>
    <article>
      <h1>Повернення українських кораблів не можна вважати поступкою Росії напередодні зустрічі в Парижі – американські експерти</h1>
      <address><time datetime="2019-11-18T21:05:27+00:00">18 Nov 2019, 21:05</time> by <a rel="author" href="https://www.radiosvoboda.org/author/%D0%B3%D0%BE%D0%BB%D0%BE%D1%81-%D0%B0%D0%BC%D0%B5%D1%80%D0%B8%D0%BA%D0%B8/v_u_qq" target="_blank">Голос Америки</a></address>
      <p>
        <b>Захоплені Росією 25 листопада 2018 року в Керченській протоці українські кораблі «Нікополь», «Бердянськ» і «Яни Капу» повертаються в Україну, повідомили у прес-службі Військово-морських сил. Припис про те, що Росія зобов’язана повернути кораблі і звільнити захоплених моряків, виніс Міжнародний трибунал із морського права 25 травня, а 7 вересня 24 українські моряки і працівники СБУ повернулися в Україну – але не безумовно, за рішенням трибуналу, а в рамках обміну утримуваними особами між Україною і Росією. Повернення українських кораблів не можна вважати поступкою Росії напередодні планованого на 9 грудня в Парижі саміту в «нормандському форматі», кажуть американські експерти.</b>
      </p>
      <aside>Незважаючи на всі поступки і кроки до миру з боку Зеленського, не було поступок із боку Росії. Навпаки, тиск зростає<cite>Наталія Бугайова</cite></aside>
      <p>«Повернення Росією нелегально захоплених нею кораблів, яке вона довго відкладала, не може розглядатися як поступка. Насправді це фальшива інтерпретація, на яку не мають піддатися Захід та Україна», - каже керівниця групи вивчення Росії Інституту дослідження війни <a href="http://www.understandingwar.org/press-media/staff-bios/nataliya-bugayova">Наталія Бугайова</a>.</p>
      <p>На її думку, Росія не зробила будь-яких змістовних поступок напередодні саміту. До того ж, каже вона, «саміт ставить Росію в ситуацію модератора, коли вона є стороною у війні». Бугайова попереджає, що Україна може опинитися в ситуації, коли вона «буде змушена йти на компроміс щодо свого суверенітету чи ризикувати бути зображеною як сторона, яка не хоче миру, що Росії вдається успішно робити до зустрічі».</p>
      <p>Експертка натомість вказує на ознаки посилення контролю Росії над її ставлениками на Донбасі, включаючи кроки для інтеграції залізниць, заходи, спрямовані на інтеграцію банківської системи з Росією, демонстрацію сили під час військових навчань на українському кордоні.</p>
      <aside>Повернення українських кораблів мало давно статися. Ми побачимо, чи це передує більш щирому підходові з боку Росії до закінчення конфлікту, який вона підтримує на Донбасі<cite>Стівен Пайфер</cite></aside>
      <p>«Незважаючи на всі поступки і кроки до миру з боку Зеленського, не було поступок із боку Росії. Навпаки, тиск зростає. І я думаю, що Росія насправді у своїй інформаційній кампанії використовує і поширює точку зору про те, що Україні потрібні негайні результати в досягненні миру всередині країни, а також те, що Європа та США махнули рукою на Зеленського і Україну», – вважає Бугайова.</p>
      <p>«Повернення українських кораблів мало давно статися (їх не мали взагалі захоплювати), – прокоментував на прохання «Голосу Америки» колишній посол США в Україні, а нині експерт Інституту Брукінгса Стівен Пайфер. – Ми побачимо, чи це передує більш щирому підходові з боку Росії до закінчення конфлікту, який вона підтримує на Донбасі».</p>
      <p>Посол Пайфер скептично ставиться до перспектив результату зустрічі в «нормандському форматі», яка запланована на 9 грудня, але, каже він, хотів би помилятися.</p>
      <p>«Понад 5 років Кремль використовував продовження конфлікту на Донбасі, щоб тиснути на Київ. Велике питання, чи готовий Путін зараз змінити курс і шукати угоду, що влаштувала б усі сторони конфлікту, який Росія спричинила в Україні, домовленість, яка б вела до відновлення українського суверенітету», – каже Пайфер.</p>
    </article>
  </body>
</html>