<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/Euro/euro-2020/ellada-finlandia-2-1-anatroph-anatash-kai-prosmonh-gia-to-mellon.5642302.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-18T21:45:00+00:00"/>
    <meta property="og:title" content="Ελλάδα - Φινλανδία 2-1: Ανατροπή, ανάταση και προσμονή για το μέλλον"/>
    <meta property="og:description" content="Η Εθνική νίκησε με ανατροπή 2-1 τη Φινλανδία στο ΟΑΚΑ, πραγματοποιώντας μια ακόμη εντυπωσιακή εμφάνιση. Τρίτο σερί τρίποντο για τη γαλανόλευκη του Φαν Σιπ, που φτιάχνει μια ομάδα ελκυστική."/>
  </head>
  <body>
    <article>
      <h1>Ελλάδα - Φινλανδία 2-1: Ανατροπή, ανάταση και προσμονή για το μέλλον</h1>
      <h2>Η Εθνική νίκησε με ανατροπή 2-1 τη Φινλανδία στο ΟΑΚΑ, πραγματοποιώντας μια ακόμη εντυπωσιακή εμφάνιση. Τρίτο σερί τρίποντο για τη γαλανόλευκη του Φαν Σιπ, που φτιάχνει μια ομάδα ελκυστική.</h2>
      <address><time datetime="2019-11-18T21:45:00+00:00">18 Nov 2019, 21:45</time> by <a rel="author">Νίκος Συριώδης</a></address>
      <p>Τέτοια μπάλα η Εθνική είχε πολλά χρόνια να παίξει. Ο Τζον Φαν Σιπ φτιάχνει μια ομάδα ελκυστική με υλικά που έχει επιλέξει ο ίδιος, συνδυάζοντας θέαμα και ουσία. Μετά τις εξαιρετικές εμφανίσεις με Βοσνία και Αρμενία, η γαλανόλευκη ήταν εξαιρετική και με τη Φινλανδία, κάνοντας 27 τελικές προσπάθειες και μάλιστα αυτή τη φορά έκξανε ανατροπή για να επικρατήσει με 2-1.</p>
      <p>Οι Σκανδιναβοί προηγήθηκαν στο 27' με τον Πούκι, ο οποίος εκμεταλλεύτηκε το λάθος του Σταφυλίδη, αλλά στο δεύτερο ημίχρονο η Εθνική έφερε τούμπα το ματς με τους Μάνταλο (47') και Γαλανόπουλο (70'). Το 2-1 είναι... κολακευτικό για τους φιλοξενούμενους, καθώς η Ελλάδα δημιούργησε πολλές ευκαιρίες και θα μπορούσε να πετύχει περισσότερα τέρματα.</p>
      <p>Τα προκριματικά ολοκληρώθηκαν χωρίς να έχει έρθει η πρόκριση στα τελικά του <a href="https://www.sport24.gr/football/Euro/euro-2020/">Euro 2020</a>, αλλά η προσπάθεια που έχει ξεκινήσει με τον Φαν Σιπ, σκορπάει χαμόγελα και δημιουργεί αισιοδοξία για το μέλλον. Η Εθνική παίζει καλή μπάλα και καταφέρνει να παίρνει και αποτελέσματα. Την ίδια στιγμή, η Φινλανδία ηττήθηκε, αλλά πανηγυρίζει την παρουσία της στο ευρωπαϊκό πρωτάθλημα για πρώτη φορά στην ιστορία της.</p>
      <p>Αυτά είναι τα τέσσερα πράγματα που μάθαμε από το Ελλάδα - Φινλανδία:</p>
      <h3>1. ΜΠΗΚΕ ΜΕ ΟΡΜΗ ΚΑΙ ΔΙΑΘΕΣΗ ΟΠΩΣ ΜΕ ΒΟΣΝΙΑ ΚΑΙ ΑΡΜΕΝΙΑ</h3>
      <p>Ο Τζον Φαν Σιπ κράτησε την ίδια ενδεκάδα όπως και στον αγώνα με την Αρμενία, ενώ οι 10 στους 11 ήταν ίδιοι και με την Βοσνία με εξαίρεση τον Βλαχοδήμο αντί του Πασχαλάκη. Ο Ολλανδός προπονητής ήθελε να επιβραβεύσει τους παίκτες του για την εμφάνισή τους στα προηγούμενα ματς, βλέποντας παράλληλα ότι έχουν "δέσει" καλά μεταξύ τους, αποδίδοντας όμορφο θέαμα στο χορτάρι. Και η αλήθεια είναι πως πράγματα οι διεθνείς μπήκαν με ορμή και διάθεση από το πρώτο λεπτό να πιέσουν τους Φινλανδούς και να φτάσουν σε ένα γρήγορο γκολ.</p>
      <p>Η μπάλα ήταν συνεχώς σε ελληνικά πόδια, η ομάδα προσπαθούσε να επιτεθεί ορθολογικά τόσο από τα άκρα, όσο και από τον άξονα, ενώ πίσω ο Βλαχοδήμος ήταν... θεατής του αγώνα. Η Εθνική μας πατούσε την φινλανδική περιοχή, είχε κάποιες καλές στιγμές για να σκοράρει, αλλά οι φιλοξενούμενοι κατάφεραν να απορροφήσουν τους κραδασμούς και να διατηρήσουν το μηδέν.</p>
      <h3>2. Ο ΠΟΥΚΙ ΔΕΝ ΣΥΓΧΩΡΕΙ ΤΑ ΛΑΘΗ</h3>
      <p>Σα να μην έφτανε αυτό, εφόσον η Εθνική μας δεν βρήκε το γκολ στις (μικρο)ευκαιρίες που δημιούργησε στα καρέ του Γιόρονεν, ευτύχησε να βρεθεί εκείνη σε θέση οδηγού, διαθέτοντας έναν σέντερ φορ, ο οποίος δεν συγχωρεί τα λάθη και ξέρει να εκτελεί. Ο Τέεμου Πούκι ήταν αυτός που στο 27ο λεπτό σκόραρε για τη Φινλανδία, σημειώνοντας το 10ο του τέρμα στα προκριματικά. Οι Σκανδιναβοί από το πουθενά ήταν μπροστά στο σκορ και οι διεθνείς μας όφειλαν να ανασυνταχθούν και να επιστρέψουν.</p>
      <p>Ο Σταφυλίδης δεν ενήργησε στη φάση ως κανονικός κεντρικός αμυντικός, προσπάθησε να περάσει τη μπάλα πάνω από τον Πούκι αντί να τη γυρίσει στον Βλαχοδήμο, ο φορ της Νόριτς του την έκλεψε, βρέθηκε απέναντι από τον γκολκίπερ της Μπενφίκα, τον πλάσαρε ιδανικά με το δεξί και έκανε το 0-1. Στη συνέχεια, οι Έλληνες παίκτες προσπάθησαν να επανέλθουν από την ψυχρολουσία. Στο 39', ο Μπακάκης έκανε τη σέντρα από τα δεξιά, ο Μπακασέτας έπιασε την κεφαλιά, αλλά ο Γιόρονεν είπε "όχι", στην καλύτερη στιγμή της γαλανόλευκης.</p>
      <h3>3. Η ΑΝΑΤΡΟΠΗ ΕΙΧΕ... ΚΙΤΡΙΝΟΜΑΥΡΟ ΧΡΩΜΑ</h3>
      <p>Ό,τι δεν κατάφερε η Εθνική στα πρώτα 45 λεπτά, το πέτυχε μόλις στο δεύτερο λεπτό του β' μέρους, αποκαθιστώντας την αδικία. Ο Λημνιός έκανε το γύρισμα, έκοψε η άμυνα της Φινλανδίας, η μπάλα έφτασε στον Μπακασέτα, εκείνος γύρισε για τον Μάνταλο προτού αυτή περάσει εκτός τελικής γραμμής και άλλοτε συμπαίκτης του στην ΑΕΚ με κοντινό πλασέ από τη μικρή περιοχη έκανε το 1-1. Ονειρεμένο ξεκίνημα στο β' μέρος για τη γαλανόλευκη, που πλέον είχε ένα ολόκληρο ημίχρονο για να φέρει... τούμπα το ματς.</p>
      <p>Η Εθνική συνέχισε να πιέζει, δεν έμεινε στις δάφνες του 1-1 και προσπάθησε ορθολογικά να φτάσει σε ένα δεύτερο γκολ. Οι παίκτες μας έκλεβαν συνεχώς τη μπάλα και έβγαιναν με τη μια μπροστά για να απειλήσουν. Στο 62', ο Λημνιός έκανε τρομερή ενέργεια, μπήκε στην περιοχή, σούταρε με το δεξί, αλλά απέκρουσε ο τερματοφύλακας της Φινλανδίας, ενώ στη συνέχεια ο Γιαννούλης έπιασε την κεφαλιά, με τη μπάλα να περνάει άουτ. Σε εκείνο το λεπτό οι τελικές ήταν 19-3 και η κατοχή μπάλας στο 63%-37% για την Εθνική μας. Και αφού ο Πούκι δεν βρήκε δίχτυα στην καλή ευκαιρία που του παρουσιάστηκε στο 69', έγινε το 2-1 για την Ελλάδα με τον Γαλανόπουλο.</p>
      <p>Ο Γιαννούλης σέντραρε από τα αριστερά, ο Λημνιός έκανε το γύρισμα, ο Κουλούρης (που είχε μπει αλλαγή αντί του Παυλίδη) πλάσαρε, ο Γιόρονεν απέκρουσε και ο Γαλανόπουλος από κοντά έκανε το 2-1, σημειώνοντας το πρώτο του τέρμα με τη γαλανόλευκη φανέλα. Η ανατροπή για την Εθνική είχε... κιτρινόμαυρο χρώμα, αφού δυο παίκτες της ΑΕΚ πέτυχαν τα δυο γκολ του αντιπροσωπευτικού μας συγκροτήματος, που έδινε μια ακόμη υπέροχη παράσταση.</p>
      <h3>4. ΜΠΟΡΟΥΣΕ ΚΑΙ ΑΛΛΑ ΓΚΟΛ, ΧΑΜΟΓΕΛΑ ΓΙΑ ΤΟ ΜΕΛΛΟΝ</h3>
      <p>Η Εθνική είχε και άλλες καλές στιγμές μετά το 2-1 για να φτάσει σε μεγαλύτερο σκορ. Δεν κλείστηκε, δεν έδωσε χώρους και μπάλα στη Φινλανδία. Προσπάθησε και για τρίτο γκολ, το οποίο δεν ήρθε, όμως το τρίποντο κατέληξε στα χέρια της. Αυτή ήταν η πρώτη ανατροπή μετά το 1-2 στην Κύπρο το 2017. Η Εθνική του Φαν Σιπ δημιουργεί πολλές προσδοκίες για το μέλλον. Ο Ολλανδός βάζει την "σφραγίδα" και αυτή η ομάδα κάνει τον Έλληνα φίλαθλο να περιμένει να την ξαναδεί, διότι παίζει καλό ποδόσφαιρο και παράλληλα καταφέρνει να φτάνει και σε καλά αποτελέσματα. Πλέον, ο στόχος είναι το Μουντιάλ του Κατάρ. Με τέτοια μπάλα, θα έρθει και η πρόκριση στο μεγαλύτερο ποδοσφαιρικό ραντεβού του πλανήτη. Η Εθνική Ελλάδας επιστρέφει...</p>
    </article>
  </body>
</html>