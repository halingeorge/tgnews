<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ssha-iran-skasuvannya-vynyatkiv/30279009.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T21:39:36+00:00"/>
    <meta property="og:title" content="США скасовують винятки з санкцій для цивільної ядерної програми Ірану"/>
    <meta property="og:description" content="Державний секретар Сполучених Штатів Майк Помпео скасовує один з чотирьох винятків з обмежень проти Ірану. Про це він повідомив на пресконференції 18 листопада. Йдеться про виняток, який дозволяв за"/>
  </head>
  <body>
    <article>
      <h1>США скасовують винятки з санкцій для цивільної ядерної програми Ірану</h1>
      <address>
        <time datetime="2019-11-18T21:39:36+00:00">18 Nov 2019, 21:39</time>
      </address>
      <p>Державний секретар Сполучених Штатів Майк Помпео скасовує один з чотирьох винятків з обмежень проти Ірану. Про це він повідомив на пресконференції 18 листопада.</p>
      <p>Йдеться про виняток, який дозволяв закордонним компаніям співпрацювати з цією країною в рамках цивільної ядерної програми, не наражаючись на санкції Вашингтону.</p>
      <p>За словами Помпео, виняток для <a href="https://www.radiosvoboda.org/a/news-iran-uran-zbagachennia-magate/30265729.html">іранського ядерного заводу Фордо</a> втратить чинність з середини грудня.</p>
      <p>«Президент (Ірану Хасан – ред.) Роугані нещодавно заявив, що Іран почне збагачувати уран на об’єкті Фордо. Відтак Сполучені Штати припиняють дію винятку з санкцій, пов’язаного з ядерною енергетикою у Фордо починаючи з 15 грудня 2019 року», – сказав Помпео.</p>
      <p>Також 18 листопада Міжнародне агентство з ядерної енергії (МАГАТЕ) заявило, що Тегеран вкотре перевищив ліміт, передбачений для нього ядерною угодою 2015 року.</p>
      <p>
        <b>Читайте також: <a href="https://www.radiosvoboda.org/a/news-iran-uran-zbagachennia-magate/30265729.html">МАГАТЕ виявило сліди урану на неоголошеному об’єкті в Ірані​</a></b>
      </p>
      <p>За даними виконувача обов’язків директора Агентства Корнела Феруце, запаси «важкої води» (використовується в ядерній енергетиці – ред.) Ірану перевищили передбачені угодою 130 тонн.</p>
      <p>Термін дії винятків для Фордо, так само як і для атомної електростанції Бушер, заводу важкої води Арак та Дослідницького реактора в Тегерані, востаннє подовжували в жовтні 2019 року.</p>
      <p>Угода 2015 року обмежила ядерну програму Ірану. Серед підписантів Спільного всеосяжного плану дій – США, Росія, Китай, Франція, Велика Британія та Німеччина.</p>
      <p>У 2018 році президент США Дональд Трамп вивів Вашингтон із угоди, звинувативши Іран в її порушеннях. Відтоді він наклав на Тегеран уже кілька пакетів санкцій США і <a href="https://www.radiosvoboda.org/a/news-trump-sanktsii-iran/30048276.html">погрожує новими обмеженнями</a>.</p>
      <p>У відповідь Іран вимагає від інших учасників угоди <a href="https://www.radiosvoboda.org/a/news-iran-zbagachennya-uranu/29928442.html">захистити Тегеран</a> від американських санкцій і, заявляючи про їхню бездіяльність, почав демонстративно <a href="https://www.radiosvoboda.org/a/news-iran-zbagachennya-uranu/29928442.html">порушувати</a> деякі <a href="https://www.radiosvoboda.org/a/news-iran-jaderna-uhoda/30003490.html">пункти угоди</a>. Натомість країни-учасниці <a href="https://www.radiosvoboda.org/a/news-iran-jaderna-uhoda/30026517.html">попередили Іран</a>, що він має повернутися до виконання своїх зобов’язань.</p>
    </article>
  </body>
</html>