<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/o-prigkipas-xari-epainese-tin-gkreta-tounmpergk-se-ekdilosi-vraveysis-neon/2918236/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T21:51:12+00:00"/>
    <meta property="og:title" content="Ο πρίγκιπας Χάρι επαίνεσε την Γκρέτα Τούνμπεργκ σε εκδήλωση βράβευσης νέων"/>
    <meta property="og:description" content="Με τα καλύτερα λόγια αναφέρθηκε για την ακτιβίστρια Γκρέτα Τούνμπεργκ ο πρίγκιπας Χάρι. «Κάθε χώρα, κάθε κοινότητα, κάθε σχολείο, κάθε ομάδα φιλίας, κάθε οικογένεια χρειάζεται τη δική της Γκρέτα», είπε μεταξύ των άλλων."/>
  </head>
  <body>
    <article>
      <h1>Ο πρίγκιπας Χάρι επαίνεσε την Γκρέτα Τούνμπεργκ σε εκδήλωση βράβευσης νέων</h1>
      <h2>Με τα καλύτερα λόγια αναφέρθηκε για την ακτιβίστρια Γκρέτα Τούνμπεργκ ο πρίγκιπας Χάρι. «Κάθε χώρα, κάθε κοινότητα, κάθε σχολείο, κάθε ομάδα φιλίας, κάθε οικογένεια χρειάζεται τη δική της Γκρέτα», είπε μεταξύ των άλλων.</h2>
      <address><time datetime="2019-11-18T21:51:12+00:00">18 Nov 2019, 21:51</time> by <a rel="author">kostas.papadopoulos</a></address>
      <p>Την ακτιβίστρια για το κλίμα, Γκρέτα Τούνμπεργκ επαίνεσε ο πρίγκιπας Χάρι. Πρόκειται για την τελευταία, όπως πιστεύεται, επίσημη δημόσια εμφάνισή του, προτού κάνει ένα διάλειμμα με την οικογένειά του.</p>
      <p>Ο δούκας του Σάσσεξ ανέβηκε στη σκηνή στην τελετή απονομής των βραβείων OnSide Awards, στο Royal Albert Hall, στο Λονδίνο για να προτρέψει χιλιάδες νέους να συνεχίσουν να προσπαθούν και να κάνουν βήματα για να «ξεκλειδώσουν τις δυνατότητές τους και να συνειδητοποιήσουν τη διαφορά που μπορούν να επιτύχουν».</p>
      <p>Στην πρώτη τελετή απονομής των OnSide Awards επιβραβεύθηκαν νέοι για τα επιτεύγματα τους, που έφεραν αλλαγή στην κοινότητά τους.</p>
      <p>Ο πρίγκιπας Χάρι μίλησε στην τελετή απονομής των βραβείων για την 16χρονη Γκρέτα Τούνμπεργκ, η οποία ξεκίνησε τη Σχολική Απεργία για το κλίμα έξω από το σουηδικό Κοινοβούλιο τον Αύγουστο του 2018 – που έκτοτε έχει εξαπλωθεί σε όλο τον κόσμο. Σήμερα στην Απεργία για το Κλίμα συμμετέχουν περισσότεροι από 100.000 μαθητές.</p>
      <p>«Η Γκρέτα Τούνμπεργκ ήταν μία φωνή με ένα πλακάτ, όταν στεκόταν μόνη της έξω από το σουηδικό Κοινοβούλιο στην αρχή της εκστρατείας της και απορρίφθηκε από πολλούς ενήλικες» τόνισε ο δούκας του Σάσσεξ.</p>
      <p>«Μπορεί να ήταν απλώς ένα άτομο στην αρχή, αλλά είχε μια πίστη, μια αποστολή και μια επιθυμία να κάνει κάτι όχι μόνο για τον εαυτό της αλλά για όλους, και τώρα – όλος ο κόσμος της δίνει προσοχή» πρόσθεσε.</p>
      <p>«Οποιοδήποτε κι αν είναι το όνειρό σας – κάθε χώρα, κάθε κοινότητα, κάθε σχολείο, κάθε ομάδα φιλίας, κάθε οικογένεια χρειάζεται τη δική της Γκρέτα – κάποιους που μπορούν να δείχνουν τον δρόμο, κάποιους που υποστηρίζουν αυτό που πιστεύουν και δείχνουν πόσο νοιάζονται για τους ανθρώπους στη ζωή τους και την κοινότητα γύρω τους» υπογράμμισε, σύμφωνα με δημοσίευμα της εφημερίδας «The Telegraph».</p>
      <p><b>Ο Χάρι, ο οποίος έχει μιλήσει και στο παρελθόν για τα δικά του θέματα ψυχικής υγείας,</b> δήλωσε επίσης: «Μερικές φορές η έλλειψη ψυχικής υγείας μπορεί να είναι το μεγαλύτερο εμπόδιο στην ικανότητά μας να επιτύχουμε».</p>
      <p>«Κατανοώντας την ψυχική μας υγεία τόσο, όσο κατανοούμε τη σωματική μας υγεία, γνωρίζοντας τι μας κάνει να ευημερούμε και όχι να επιβιώνουμε, θα ξεκλειδώσουμε απίστευτες δυνατότητες τόσο για τους εαυτούς μας όσο και για τους νέους ανθρώπους στη χώρα» ανέφερε.</p>
      <p>Η OnSide Youth Zones είναι μια ανθρωπιστική οργάνωση με 13 υπερσύγχρονα κέντρα σε όλη την Αγγλία και 50.000 μέλη, τα οποία παρέχουν ασφαλή, θετικά και εμπνευσμένα μέρη για εξωσχολικές δραστηριότητες για παιδιά από ευάλωτες κοινωνικές ομάδες με στόχο την ανάπτυξη δεξιοτήτων.</p>
      <p>Ο πρίγκιπας Χάρι και η σύζυγός του Μέγκαν έκανα δημόσιες εμφανίσεις και αυτό τον μήνα, ενόψει των σχεδίων τους για ένα διάλειμμα έξι εβδομάδων από τα βασιλικά καθήκοντα με το μωρό τους, Άρτσι.</p>
    </article>
  </body>
</html>