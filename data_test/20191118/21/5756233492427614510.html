<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622224/%DA%A9%D8%AF-%D8%AF%D8%B3%D8%AA%D9%88%D8%B1%DB%8C-%DB%B6%DB%B3%DB%B6%DB%B9-%D8%A8%D8%B1%D8%A7%DB%8C-%D8%A7%D8%B3%D8%AA%D8%B9%D9%84%D8%A7%D9%85-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA%DB%8C-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T21:47:00+00:00"/>
    <meta property="og:title" content="کد دستوری ۶۳۶۹ برای استعلام یارانه حمایتی اعلام شد"/>
    <meta property="og:description" content="طبق اعلام معاون رفاه وزارت کار کد دستوری ۶۳۶۹ از چند روز دیگر آماده ارائه خدمات است و مردم با پیامک شماره ملی سرپرست خانوار به این شماره می‌توانند از وضعیت خود در طرح یارانه حمایتی باخبر شوند."/>
  </head>
  <body>
    <article>
      <h1>کد دستوری ۶۳۶۹ برای استعلام یارانه حمایتی اعلام شد</h1>
      <address>
        <time datetime="2019-11-18T21:47:00+00:00">18 Nov 2019, 21:47</time>
      </address>
      <p>
        <i>طبق اعلام معاون رفاه وزارت کار کد دستوری ۶۳۶۹ از چند روز دیگر آماده ارائه خدمات است و مردم با پیامک شماره ملی سرپرست خانوار به این شماره می‌توانند از وضعیت خود در طرح یارانه حمایتی باخبر شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در راستای دستور رئیس جمهور برای آغاز پرداخت یارانه حمایتی، سازمان برنامه و بودجه اعلام کرد که دور نخست یارانه حمایتی طی سه روز پرداخت خواهد شد.</p>
      <p>بر این اساس مرحله اول امروز دوشنبه 27 آبان، مرحله دوم پنج‌شنبه 30 آبان و مرحله سوم شنبه 2 آذر پرداخت خواهد شد.</p>
      <figure>
        <img src="https://aftabnews.ir/files/fa/news/1398/8/27/360939_217.jpg"/>
      </figure>
      <p>احمد میدری، معاون رفاه اجتماعی وزارت کار درباره کد دستوری استعلام مشمولین این طرح گفت: شماره 6369 که با هماهنگی وزارت ارتباطات در حال راه‌اندازی است راهی است برای سهولت ثبت اطلاعات مردم.</p>
      <p>میدری در نشست خبری تیم ویژه اقتصادی دولت افزود: این شماره تلفن از دو سه روز دیگر شروع به کار می‌کند و چند کارکرد اساسی دارد. کسانی که درخواست می‌کنند کد ملی سرپرست خانوار با شماره تلفنی که به نام آن‌ها ثبت شده باید مطابقت داشته باشد.</p>
      <p>وی گفت: دولت از این شماره به‌عنوان درگاه رسمی ارتباط با مردم ابتدا در وزارت کار و بعد هم در کلیه وزارت‌خانه‌ها با مردم ارتباط برقرار می‌کند و تمام پیامک‌های اطلاع‌رسانی از طریق این شماره صورت می‌گیرد. از مردم درخواست می‌کنیم کد ملی خود را به این شماره ارسال کنند تا برای مسایل مختلفی از آن استفاده شود.</p>
      <p>
        <b>* بیان دلایل برای استحقاق حمایت دولت در 200 کلمه</b>
      </p>
      <p>ربیعی در پاسخ به این سؤال که طرح حمایت معیشتی شامل چه‌کسانی می‌شود، گفت: در این طرح کارگران، بازنشستگان، معلمان، نیرو‌های تأمین اجتماعی، عشایر و افراد وابسته به صندوق‌ها و حقوق‌بگیران ثابت حضور دارند. این طرح هم برش اقشاری و هم برش درآمدی دارد و در ترکیبی از این‌ها و مؤلفه‌هایی که وزارت رفاه بررسی می‌کند، افراد مشمول را تعیین می‌کند. وی با بیان اینکه 75 درصد از افراد جامعه شامل این طرح می‌شوند، اظهار داشت: نگرانی ما کسانی هستند که اثری از آن‌ها نیست مثلاً ما افراد حاشیه‌نشین را هم بررسی کردیم و سراغ کسانی که دفترچه بیمه نداشتند و دفترچه بیمه سلامت به آن‌ها داده‌ایم، رفتیم، فکر هم می‌کنم 75 درصد جامعه قابل قبول است.</p>
      <p>ربیعی، سخنگوی دولت ادامه داد: اگر افرادی را ندیده باشیم و افرادی خود را ذی‌حق می‌داند، وزارت رفاه سامانه‌ای را معرفی می‌کند و آن‌ها باید در 200 کلمه دلایل خود را مطرح کنند و این حق را می‌دهند که ما بررسی کنیم، این سامانه باز است و اگر بررسی شد و استحقاقش تشخیص داده شود، آن‌ها از همین ماه دارای حق هستند و پولش از همین ماه پرداخت می‌شود. تمهیدات پیش‌بینی‌شده به‌گونه‌ای است که گروه‌های مختلف را شامل می‌شود و حدود 75 درصد جامعه انتخاب شده‌اند.</p>
    </article>
  </body>
</html>