<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/asb-da-se-definira-prag-za-aktivirane-na-chl-5-ot-dogovora-na-nato-pri-hibridna-ataka.html"/>
    <meta property="og:site_name" content="News.bg"/>
    <meta property="article:published_time" content="2019-11-18T21:00:07+00:00"/>
    <meta property="og:title" content="АСБ: Да се дефинира праг за активиране на чл. 5 от договора на НАТО при хибридна атака"/>
    <meta property="og:description" content="При срещата си с президента Тръмп премиерът Борисов да поиска съдействие…"/>
  </head>
  <body>
    <article>
      <h1>АСБ: Да се дефинира праг за активиране на чл. 5 от договора на НАТО при хибридна атака</h1>
      <address>
        <time datetime="2019-11-18T21:00:07+00:00">18 Nov 2019, 21:00</time>
      </address>
      <p>Атлантическият съвет на България очаква от премиера Бойко Борисов, <a href="https://news.bg/bulgaria/tramp-priema-borisov-v-beliya-dom-na-25-noemvri.html"><b>при срещата си</b></a> с американския президент Доналд Тръмп, <b>да поиска САЩ да съдействат</b> на страната ни за ефективно <b>противодействие на руската хибридна война</b> против България. Това се казва в официална позиция на АСБ във връзка с предстоящото посещение на министър-председателя във Вашингтон.</p>
      <p>Атлантиците настояват България да потърси от САЩ подкрепа за идеята<b> да се дефинира минимален праг за активиране на член 5 от договора на НАТО</b> в случай на хибридна атака против страна-член.</p>
      <p>От АСБ препоръчват също премиерът <b>да поиска конкретни стъпки за укрепване на стратегическото партньорство</b> между България и САЩ в отбраната: <b>повече съвместни българо-американски мисии</b> по охрана на българското въздушно пространство, създаване на благоприятни условия <b>България да придобие още осем самолета F-16</b> блок 70/72 (така че да се формира цяла ескадрила), подкрепа от САЩ и за други важни проекти за превъоръжаване на армията ни. Също така, у нас да бъдат разположени многонационална <b>механизирана бригада на НАТО</b> и многонационална изтребителна ескадрила до въвеждане в оперативна готовност на българската ескадрила F-16. Да се предвиди и разполагане на системи за противовъздушна и противоракетна отбрана "Пейтриът" при необходимост.</p>
      <p>От Атлантическия съвет смятат също, че САЩ могат да окажат подкрепа на страната ни при оценката на<b> влиянието на преките инвестиции</b> от страни извън ЕС и НАТО върху националната ни сигурност - <b>особено при евентуално инсталиране на ядрени мощности</b> в Белене или при разширяване на АЕЦ "Козлодуй".</p>
      <p>
        <i>
          <b>Пълният текст на декларацията:</b>
        </i>
      </p>
      <p>
        <i>ПОЗИЦИЯна Атлантическия съвет на България</i>
      </p>
      <p>
        <i>по повод предстоящата среща на министър-председателя Бойко Борисов с президента на САЩ Доналд Тръмп на 25.11.2019 г. във Вашингтон</i>
      </p>
      <p>
        <i>Атлантическият съвет на България(АСБ) оценява положително предстоящата среща на министър-председателя Бойко Борисов с президента на САЩ Доналд Тръмп на 25.11.2019 г. и я приема като позитивен знак в развитието на двустранните отношения и стратегическото партньорство между България и САЩ, както и като отправна точка за по-голямото им задълбочаване.</i>
      </p>
      <p>
        <i>АСБ вярва, че след тази среща на най-високо държавно равнище, президентът и правителството на САЩ ще се ангажират още по-активно с разрешаването на проблемите, възникнали в Югоизточна Европа от хибридната война, която води Руската федерация против нашия цивилизационен евроатлантически избор.</i>
      </p>
      <p>
        <i>С тази пряка ангажираност на САЩ, категорично ще се повиши сигурността не само в региона на Балканите и Черно море, но и в цяла Европа.</i>
      </p>
      <p>
        <i>Във връзка с предстоящата среща във Вашингтон АСБ се надява, че българският премиер ще съумее да използва в максимална степен тази възможност за издигане на българо-американските отношения на ново по-високо ниво.</i>
      </p>
      <p>
        <i>АСБ очаква в разговорите в Белия дом да бъдат включени стратегически важните теми за защита на независимостта и суверенитета на Р България, като препоръчва на г-н Бойко Борисов да поиска от американския президент Доналд Тръмп, следното:</i>
      </p>
      <ol>
        <li>
          <i>Съдействие за ефективно противодействие на руската хибридна война против България.</i>
        </li>
      </ol>
      <p>
        <i>По линия на стратегическото партньорство, САЩ могат да ни бъдат особено полезни както със споделяне на опит и експертиза в борбата против руската подривна дейност, така и с обмен на релевантна информация. Във връзка с това България да потърси от САЩ подкрепа за идеята в рамките на НАТО съюзниците да се обединят около приемането на минимален праг за активиране на член 5 на Северноатлантическия договор, в случай на хибридна атака против страна-член.</i>
      </p>
      <ol>
        <li>
          <i>Съдействие за по-нататъшното укрепване на стратегическото партньорство между България и САЩ в отбраната и в тази връзка усилията да се насочат към:</i>
        </li>
      </ol>
      <ul>
        <li>
          <i>развитие на потенциала на българо-американските съвместни съоръжения, включително и използването им в подкрепа на изграждането на засилено Предно присъствие на НАТО в Югоизточна Европа;</i>
        </li>
      </ul>
      <ul>
        <li>
          <i>повече съвместни българо-американски мисии по охрана на българското въздушно пространство, след успешната първа такава мисия през септември 2016 г.;</i>
        </li>
      </ul>
      <ul>
        <li>
          <i>осигуряване на благоприятни условия за придобиването на още осем самолета F-16 блок 70/72, така че България да формира цяла ескадрила;</i>
        </li>
      </ul>
      <ul>
        <li>
          <i>реализация на високотехнологични проекти по линията на индустриално сътрудничество във връзка с придобиването на F-16;</i>
        </li>
      </ul>
      <ul>
        <li>
          <i>подкрепа от САЩ и по линия на други важни проекти за превъоръжаване, особено на системи за противовъздушна и противоракетна отбрана, трикоординатни радари и бойни машини за Сухопътни войски, с възможности за индустриално сътрудничество;</i>
        </li>
      </ul>
      <ul>
        <li>
          <i>подкрепа от САЩ за разполагане на наша територия, в случай на необходимост, на съюзни системи за противовъздушна и противоракетна отбрана "Пейтриът", в контекста на укрепване на присъствието на НАТО на Югоизток;</i>
        </li>
      </ul>
      <ul>
        <li>
          <i>подкрепа от САЩ за разполагане на многонационална механизирана бригада на НАТО на територията на България;</i>
        </li>
      </ul>
      <ul>
        <li>
          <i>подкрепа от САЩ за разполагане на многонационална изтребителна ескадрила на НАТО до въвеждане в оперативна готовност на българската ескадрила F-16.</i>
        </li>
      </ul>
      <ol>
        <li>
          <i>Помощ от страна на САЩ за осигуряване на българската енергийна независимост, чрез диверсификация на източниците и маршрутите за пренос на енергоносители.</i>
        </li>
      </ol>
      <p>
        <i>Изграждане на интерконекторни връзки със съседни страни и перспективи за изграждане на терминал за втечнен газ на българско пристанище.</i>
      </p>
      <ol>
        <li>
          <i>Помощ от страна на САЩ за укрепване на правоохранителната и съдебна власт в България с цел укрепване на върховенството на закона и ефективно противодействие на хибридни въздействия.</i>
        </li>
      </ol>
      <ol>
        <li>
          <i>Подкрепа за изграждане на национален капацитет за оценка влиянието на преките чуждестранни инвестиции върху сигурността на страната, идващи от държави, извън ЕС и НАТО и които използват хибридни инструменти за реализация на стратегическите си интереси, особено в инсталирането на ядрени мощности в евентуално бъдещата АЕЦ "Белене" или в разширяването на старата АЕЦ "Козлодуй".</i>
        </li>
      </ol>
      <p>
        <i>АСБ се надява, че при посещението си в САЩ, министър-председателят на България Бойко Борисов ще увери президента Доналд Тръмп, че позициите на експертната и гражданска общност в България се следят и проучват внимателно, че правителството ще вземе бързи и адекватни мерки за елиминиране на зависимостите на България от Руската федерация във всички сфери, и че ще работи последователно за задълбочаване на интеграционните връзки на България със съюзниците в НАТО.</i>
      </p>
    </article>
  </body>
</html>