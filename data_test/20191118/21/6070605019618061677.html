<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/dona-600-goya_0_2346965312.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T21:56:20+00:00"/>
    <meta property="og:title" content="Un cotxe per a tota la família"/>
    <meta property="og:description" content="Entretinguda i emotiva comèdia sobre una família força convencional"/>
  </head>
  <body>
    <article>
      <h1>Un cotxe per a tota la família</h1>
      <h2>Entretinguda i emotiva comèdia sobre una família força convencional</h2>
      <address>
        <time datetime="2019-11-18T21:56:20+00:00">18 Nov 2019, 21:56</time>
      </address>
      <figure>
        <a href="https://www.ara.cat/2019/11/18/cultura/Banacolocha-Gonyalons-dona-del_2346375587_67481866_647x346.jpg">
          <img src="https://www.ara.cat/2019/11/18/cultura/Banacolocha-Gonyalons-dona-del_2346375587_67481866_647x346.jpg"/>
        </a>
        <figcaption>Banacolocha i Gonyalons, a 'La dona del 600' / FOCUS</figcaption>
      </figure>
      <h3>‘La dona del 600’</h3>
      <h4>Teatre Goya, 16 de novembre</h4>
      <p>Tot i que és sorprenent trobar-se un cotxe al menjador de casa, i més si vius en un pis alt, li recomanaríem a la Pilar que passegés pel Portal de l’Àngel, on veurà dues precioses furgonetes Volkswagen T1 al primer pis d’una botiga. Però la Pilar, que té un càrrec important a l’Ajuntament, veu perillar la seva feina quan al menjador de casa el seu pare, a qui fa força temps que no veu, es troba amb un 600 verd pistatxo (“<i> El automóvil para todos</i> ”, que deia la publicitat). No serviran de res les explicacions del pare ni la defensa de la germana. El cotxe ha d’anar fora.</p>
      <p>Sobre aquest conflicte aixeca Pere Riera una obra força allunyada de treballs anteriors (<i> Infàmia</i>, <i>Desclassificats</i> i <i>Lluny de Nuuk</i> ) i que sembla més aviat fruit d’un encàrrec, tot i que l’autor assenyali que volia fer un homenatge a la icona de la mobilitat del <i>desarrollismo</i> espanyol. Tant se val. El resultat és una entretinguda i emotiva comèdia sobre una família força convencional amb un pare jubilat que ha gastat hores i il·lusió construint el 600 en record de la mare absent i dues germanes que s’estimen però que no es comuniquen, amb l’afegit del marit abandonat de la Pilar. El 600 serà el detonant perquè sorgeixin els conflictes passats entre els familiars i amb alguna sorpresa que no revelarem però que ens parla de l’amor incondicional.</p>
      <p>Penso que Riera volia que la proposta tingués més humor del que finalment hi trobem, i que a més a més és un xic banal, però la bona arquitectura, l’equilibri entre el més lleuger i el més dramàtic i el bon ritme i la naturalitat dels diàlegs donen vida a una funció molt ben servida per un sempre eficaç Jordi Banacolocha (l’avi de la comèdia catalana), una magnífica Rosa Vila, una simpàtica Àngels Gonyalons i un Pep Planas ben somrient. En una producció que no escatima mitjans i un càsting molt adequat, ben segur que la presència de Mercè Sampietro (la dona absent) és la cirereta per acostar al Goya el públic madur, aquell per a qui el 600 encara és alguna cosa més que un cotxe vell sense <i>reprise</i>.</p>
    </article>
  </body>
</html>