<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/tsitsipas-mia-niki-pou-simainei-polla-perissotera/2918392/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T21:18:47+00:00"/>
    <meta property="og:title" content="Τσιτσιπάς: Μια νίκη που σημαίνει… πολλά περισσότερα"/>
    <meta property="og:description" content="Η θριαμβευτική νίκη του Στέφανου Τσιτσιπά επί του Ντομινίκ Τιμ στον τελικό των Nitto ATP Finals στο Λονδίνο, σημαίνει πολλά για τη αθλητική βιομηχανία και για τους Έλληνες."/>
  </head>
  <body>
    <article>
      <h1>Τσιτσιπάς: Μια νίκη που σημαίνει… πολλά περισσότερα</h1>
      <h2>Η θριαμβευτική νίκη του Στέφανου Τσιτσιπά επί του Ντομινίκ Τιμ στον τελικό των Nitto ATP Finals στο Λονδίνο, σημαίνει πολλά για τη αθλητική βιομηχανία και για τους Έλληνες.</h2>
      <address><time datetime="2019-11-18T21:18:47+00:00">18 Nov 2019, 21:18</time> by <a rel="author">Newsit Newsroom</a></address>
      <p>Είναι μία νίκη που πρόκειται να εμπνεύσει τα Ελληνόπουλα, καθώς, όπως υποστηρίζουν παράγοντες της αγοράς, από τότε που το «αστέρι» του διάσημου Έλληνα τενίστα, Στέφανου Τσιτσιπά, έχει ανατείλει, η αναζήτηση για τις καλύτερες σχολές τένις στην Ελλάδα, έχει αυξηθεί.</p>
      <p>Την ίδια στιγμή, κατακόρυφη είναι η ζήτηση και για την Mouratoglou Tennis Academy, την Ακαδημία Τένις που λειτουργεί στο Παρίσι από τον ελληνογαλλικής καταγωγής Πατρίκ Μουράτογλου, όπου εκτός από το «δικό» μας Τσιτσιπά, έχουν προπονηθεί πολλά ακόμα «αστέρια» του τένις όπως η Σερένα Γουίλιαμς. ο Γκριγκόρ Ντιμιτρόφ, η Ρωσίδα Αναστασία Παβλιουτσένκοβα κι άλλοι.</p>
      <p>«Η θριαμβευτική νίκη του Τσιτσιπά, είναι μία διπλή εθνική νίκη» ισχυρίζονται με υπερηφάνεια οι Έλληνες, αναφερόμενοι και στον ιδρυτή της διάσημης Ακαδημίας Mouratoglou Tennis Academy, που από την εφηβεία του ακόμα, έβαλε ένα μεγάλο στοίχημα: «Να δημιουργεί τενίστες πρωταθλητές».</p>
      <h3>Ποιος είναι</h3>
      <p>Ο 49χρονος Πατρίκ Μουράτογλου, προέρχεται από μία ισχυρή επιχειρηματική οικογένεια, με ηγετική θέση στον τομέα των ανανεώσιμων πηγών ενέργειας, καθώς ο πατέρας του, Παρασκευάς (Πάρης) Μουράτογλου, αποτελεί τον επικεφαλής του ομίλου Eren. Μεταξύ άλλων, ο ισχυρός επιχειρηματίας Πάρης Μουράτογλου, έχει συνάψει συνεργασία με την αντίστοιχη γαλλική ΔΕΗ, την ΕDF, δημιουργώντας μία από τις μεγαλύτερες συμμαχίες στον τομέα της ενέργειας, από όπου αποκόμισε κέρδη πολλών εκατομμυρίων ευρώ, όταν πούλησε τη συμμετοχή τους. Στον όμιλο των επιχειρήσεων του Πάρη Μουράτογλου ανήκουν η Energies en France, η Compagnie Generale des Eaux, η Sithe στις ΗΠΑ και η SIIF Energies, που το 2004 μετονομάστηκε σε EDF Energies Nouvelles. Ο ίδιος αποτελεί επίσης, έναν από του ελάχιστους Έλληνες, που έχουν καταφέρει να μπουν στη λίστα με τους πιο πλούσιους Γάλλους. Ο Πάρης Μουράτογλου έφυγε από την Ελλάδα σε ηλικία 11 ετών, για να εγκατασταθεί με την οικογένειά του στη Γαλλία, γι’ αυτό και ο γιος του Πατρίκ γεννήθηκε στη Γαλλία, από Γαλλίδα μητέρα.</p>
      <h3>Ο Στέφανος Τσιτσιπάς και το όνειρο</h3>
      <p>Η Ακαδημία τένις αποτέλεσε ένα όνειρο του Πατρίκ Μουράτογλου, με το οποίο αρχικά ο πατέρας του δεν συμφωνούσε, καθώς προτιμούσε ο γιος του να ασχοληθεί με την οικογενειακή αυτοκρατορία των επιχειρήσεών τους. Ο Πατρίκ Μουράτογλου, ωστόσο, γαλουχήθηκε με το τένις από πολύ μικρή ηλικία, καταφέρνοντας έτσι, στην εφηβεία του να αναρριχηθεί στην έκτη θέση μεταξύ των καλύτερων αθλητών τένις της Γαλλίας. Για ένα διάστημα, ωστόσο, εγκατέλειψε το τένις, λόγω της πίεσης που του άσκησε ο πατέρας του να ακολουθήσει πανεπιστημιακές σπουδές που θα του έδιναν το «εισιτήριο» να αναλάβει αργότερα το τιμόνι στις οικογενειακές τους επιχειρήσεις. Για ένα διάστημα, συμφώνησε να εργαστεί στις επιχειρήσεις τους, έχοντας όμως στην άκρη του μυαλού του, τη στιγμή που θα άνοιγε τη δική του Ακαδημία Τένις. Ο ίδιος έχει δηλώσει σε συνεντεύξεις του ότι «κρατούσα λογιστικά βιβλία, έκανα διαχειριστικούς ελέγχους, κάποιες μισθώσεις ακινήτων. Έπαιρνα τα λιγότερα λεφτά από όλους, 1.500 φράγκα τον μήνα. Η δουλειά μού άρεσε, αλλά δεν μπορούσα να βλέπω τον εαυτό μου να κάνει αυτό για πάντα».</p>
      <p>Έτσι, στράφηκε ξανά στο τένις, αυτή τη φορά, συνδυάζοντάς το με το επαγγελματικό του μέλλον. Η ακαδημία τένις, αποτελούσε το όνειρό του, κάτι που έκανε πραγματικότητα το 1996, οπότε και ίδρυσε την Mouratoglou Tennis Academy στο Παρίσι. Πρώτος του μαθητής ήταν ο τενίστας Μάρκος Παγδατής, τον οποίο παρέλαβε από την Κύπρο σε ηλικία 13 ετών. Αργότερα, με την ιδιότητα του προπονητή ανέλαβε να βοηθήσει τη Σερένα Ουίλιαμς, να ανακάμψει στην καριέρα της, βοηθώντας την επιτυχώς να ξαναμπεί στις τοπ πρωταθλήτριες του αθλήματος. Έτσι, η φήμη της Ακαδημίας του απογειώθηκε. Οι νίκες από τους αθλητές που φοιτούν στην Ακαδημία του, αποτελούν την καλύτερη διαφήμιση για τον Πατρίκ Μουράτογλου, χάρη στον οποίο, το τένις γίνεται όλο και πιο δημοφιλές άθλημα, που προσελκύει όλο και περισσότερους αθλητές και θαμώνες του αθλήματος.</p>
      <p>Τώρα, η πρόσφατη (ακόμα μεγαλύτερη από τις προηγούμενες) επιτυχία του Στέφανου Τσιτσιπά, δημιουργεί ένα ερώτημα για τους Έλληνες λάτρεις του τένις «Μήπως ήρθε η ώρα για μία Mouratoglou Tennis Academy στην γενέτειρα πατρίδα της οικογένειας Μουράτογλου, την Ελλάδα;» και η απάντηση είναι «Γιατί όχι:»</p>
    </article>
  </body>
</html>