<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640564/%D9%82%DB%8C%D9%85%D8%AA-%D9%87%D8%B1-%DA%A9%DB%8C%D9%84%D9%88-%D9%85%D8%B1%D8%BA-%DB%B1%DB%B2-%D9%87%D8%B2%D8%A7%D8%B1-%D9%88-%DB%B5%DB%B0%DB%B0-%D8%AA%D9%88%D9%85%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T21:24:00+00:00"/>
    <meta property="og:title" content="قیمت هر کیلو مرغ ۱۲ هزار و ۵۰۰ تومان"/>
    <meta property="og:description" content="حجت گفت: با توجه به شرایط جوی و اختلال در تردد برخی استان ها، احتمال رشد قیمت مرغ دور از انتظار نیست."/>
  </head>
  <body>
    <article>
      <h1>
        <a href="https://www.bultannews.com/fa/news/640564/%D9%82%DB%8C%D9%85%D8%AA-%D9%87%D8%B1-%DA%A9%DB%8C%D9%84%D9%88-%D9%85%D8%B1%D8%BA-%DB%B1%DB%B2-%D9%87%D8%B2%D8%A7%D8%B1-%D9%88-%DB%B5%DB%B0%DB%B0-%D8%AA%D9%88%D9%85%D8%A7%D9%86">قیمت هر کیلو مرغ ۱۲ هزار و ۵۰۰ تومان</a>
      </h1>
      <h2>حجت گفت: با توجه به شرایط جوی و اختلال در تردد برخی استان ها، احتمال رشد قیمت مرغ دور از انتظار نیست.</h2>
      <address><time datetime="2019-11-18T21:24:00+00:00">18 Nov 2019, 21:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عظیم حجت عضو هیئت مدیره اتحادیه<b> مرغداران گوشتی</b> از <b>ثبات نرخ</b> مرغ نسبت به ابتدای هفته در بازار خبر داد و گفت: امروز نرخ هر کیلو مرغ زنده درب مرغداری ۸ هزار و ۵۰۰ تا ۸ هزار و ۶۰۰ تومان و مرغ آماده به طبخ در خرده فروشی ۱۲ هزار تا ۱۲ هزار و ۵۰۰ تومان است.</p>
      <p>وی افت شدید تقاضا را دلیل اصلی عرضه مرغ کمتر از نرخ مصوب ستاد تنظیم بازار در بازار اعلام کرد و گفت: با توجه به شرایط آب و هوایی و اختلال در تردد برخی استان ها احتمال رشد قیمت دور از انتظار نیست، اما در سایر استان‌هایی که شرایط جوی مناسب است، قیمت نوسان خاصی نخواهد داشت.</p>
      <p>عضو هیئت مدیره اتحادیه مرغداران گوشتی درباره تاثیر گرانی بنزین بر بازار مرغ بیان کرد: در خصوص تاثیر نرخ سوخت بر کرایه باید سندیکای مربوط اظهار نظر کند، اما به طور کلی تاکنون تغییری در نرخ کرایه حمل و نقل مرغ زنده نداشتیم و تنها ممکن است در توزیع به خرده فروشی ها نوساناتی ایجاد شود.</p>
      <p>حجت ادامه داد: قیمت کنونی هر قطعه جوجه یکروزه را ۲ هزار و ۵۰۰ تا ۲ هزار و ۶۰۰ تومان است که عرضه بالاتر از نرخ مصوب تاثیر منفی در تولید مرغ به سبب افزایش قیمت تمام شده خواهد داشت.</p>
      <p>این مقام مسئول با اشاره به اینکه پیک دوره جوجه ریزی از اواخر ماه آینده در کشور آغاز می شود، بیان کرد: با توجه به شرایط فعلی قیمت جوجه یکروزه، تولیدکنندگان نگرانندکه قیمت جوجه به ۲ برابر نرخ مصوب خود برسد که بدون تردید این امر تاثیر منفی در جوجه ریزی دارد.</p>
      <p>بیشتر بخوانید: قیمت هر کیلو مرغ ۱۳ هزار تومان است / آرامش نسبی در بازار ذرت و کنجاله سویا</p>
      <p>حجت از ثبات قیمت نهاده‌های دامی طی ماه‌های اخیر در بازار خبر داد و افزود: با توجه به آنکه بازار ذرت و کنجاله سویا در ماه‌های اخیر از آرامش نسبی برخوردار است، همین امر موجب شد تا تولید نسبت به گذشته در شرایط مساعدتری قرار گیرد.</p>
      <p>این مقام مسئول با اشاره به اینکه مشکل خاصی در تامین نهاده‌های دامی وجود ندارد، اظهار کرد: قیمت کنونی کنجاله سویا در بازار آزاد با نرخ مصوب تفاوتی ندارد و تنها قیمت ذرت اختلاف جزئی دارد.</p>
      <p>وی درباره آخرین وضعیت بیماری نیوکاسل بیان کرد: شیوع بیماری نیوکاسل در برخی استان‌ها مشکلاتی ایجاد کرده که سازمان دامپزشکی نسبت به واکسیناسیون طیور بومی در مناطق روستایی به منظور کاهش شیوع بیماری در برخی استان‌های اقدام کرده است.</p>
      <p>عضو هیئت مدیره اتحادیه مرغداران گوشتی ادامه داد: با گسترش بیماری نیوکاسل و افزایش تلفات، احتمال نوسان قیمت به سبب کمبود عرضه دور از انتظار نیست.</p>
      <p>وی متوسط تلفات شیوع بیماری نیوکاسل در کشور را ۱۰ تا ۱۵ درصد اعلام کرد و گفت: در مناطق جنوبی تلفات بالاتر از این رقم و در مناطق شمالی کشور تلفات کمتر از ۵ درصد است.</p>
      <p>حجت درباره آخرین وضعیت صادرات مرغ بیان کرد: با توجه به آنکه اتفاق خاصی در خصوص کاهش تعرفه رخ نداده، از این رو صادرات همچنان به طور غیر رسمی در حال انجام است و تا زمانیکه اتخاذ سیاست های یک شبه از سوی مسئولان در خصوص ممنوعیت و آزاد شدن صادرات و تعرفه ادامه دار شود، افق روشنی پیش روی صادرات نیست.</p>
      <p>عضو هیئت مدیره اتحادیه مرغداران گوشتی در پایان تصریح کرد: با توجه به آنکه قرارداد صادرکنندگان با تجار بازار‌های هدف حداقل ۶ ماهه است، از این رو تا پایان سال میلادی باید صادرکنندگان منتظر بمانند تا قرارداد جدید منعقد شود، ضمن آنکه با تعدیل تعرفه ها، قیمت مرغ تولیدی ما با سایر رقبا در بازار‌های هدف رقابتی است.</p>
    </article>
  </body>
</html>