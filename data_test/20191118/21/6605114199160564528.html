<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/ujabb-12-milliard-forintot-kaptak-a-kistelepulesek-2039514/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T21:35:00+00:00"/>
    <meta property="og:title" content="Újabb 12 milliárd forintot kaptak a kistelepülések"/>
    <meta property="og:description" content="Egyszerű az eljárás, gyors a kifizetés, pozitívak a visszajelzések."/>
  </head>
  <body>
    <article>
      <h6 class="kicker">MAGYAR FALU PROGRAM</h6>
      <h1>Újabb 12 milliárd forintot kaptak a kistelepülések</h1>
      <address>
        <time datetime="2019-11-18T21:35:00+00:00">18 Nov 2019, 21:35</time>
      </address>
      <h4>A program jól halad, egyszerű az eljárás, gyors a kifizetés, a visszajelzések pozitívak – közölte Gyopáros Alpár.</h4>
      <p>Több mint 1500 kistelepülési pályázat kapott összesen mintegy 12 milliárd forintot a közelmúltban a Magyar falu program öt pályázati kiírása keretében – közölte a modern települések fejlesztéséért felelős kormánybiztos hétfőn Budapesten, sajtótájékoztatón.</p>
      <p>Gyopáros Alpár elmondta:</p>
      <blockquote>a legfrissebb kiírás eredményeként 278 település falu- és tanyagondnoki hálózatát támogatják új gépjárművek, kisbuszok beszerzésével.</blockquote>
      <p>A lecserélt működőképes járműveket, összesen 71-et pedig a magyarországi települések felajánlották határon túli magyar közösségeknek, egyházaknak – fűzte hozzá.</p>
      <p>A kormánybiztos jelezte,</p>
      <blockquote>a falugondnoki hálózatban eddig a 600 főnél kisebb települések kaptak állami támogatást, ez jövőre kiterjed a 800 fő alatti, 2022-től pedig az 1000 fő alatti településekre is, így összesen további 400 kistelepülést érint majd.</blockquote>
      <p>A korábbi 2,5 milliárd forintos támogatást 4,2 milliárdra emelte a kormány.</p>
      <p>Gyopáros Alpár elmondta azt is, hogy a napokban hirdettek eredményt a történelmi egyházak által fenntartott temetők, illetve a polgármesteri hivatalok, faluházak felújításának támogatására, amiben több mint 300 település részesült.</p>
      <blockquote>Egy héttel ezelőtt pedig az önkormányzati fenntartású temetők és az óvodák udvarainak rendbetételére kapott összesen csaknem 5 milliárd forint támogatást mintegy ezer település a Magyar falu program keretében.</blockquote>
      <p>A kormánybiztos hangsúlyozta: a program jól halad, egyszerű az eljárás, gyors a kifizetés, a visszajelzések pozitívak. Idén eddig 14 pályázati kiírás volt, az érintettek 98 százaléka pályázott, összesen több mint 11 ezer pályázat érkezett, és 80 százalékuk nyert.</p>
      <p>
        <i>Borítókép: Gyopáros Alpár</i>
      </p>
    </article>
  </body>
</html>