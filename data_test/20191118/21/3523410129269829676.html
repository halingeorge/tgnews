<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640565/%D8%A7%D9%88%D8%B1%D8%A7%D9%82-%D8%A8%DB%8C%D9%85%D9%87%E2%80%8C%D8%A7%DB%8C-%D8%B1%D8%A7-%D8%A8%D9%87%D8%A7%D8%AF%D8%A7%D8%B1-%D8%AE%D9%88%D8%A7%D9%87%DB%8C%D9%85-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T21:30:00+00:00"/>
    <meta property="og:title" content="اوراق بیمه‌ای را بهادار خواهیم کرد"/>
    <meta property="og:description" content="رئیس کل بیمه مرکزی با بیان اینکه این شرکت جزو هیئت موسس بورس بین الملل خواهد شد، گفت: اوراق بیمه ای را بهادار خواهیم کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640565/%D8%A7%D9%88%D8%B1%D8%A7%D9%82-%D8%A8%DB%8C%D9%85%D9%87%E2%80%8C%D8%A7%DB%8C-%D8%B1%D8%A7-%D8%A8%D9%87%D8%A7%D8%AF%D8%A7%D8%B1-%D8%AE%D9%88%D8%A7%D9%87%DB%8C%D9%85-%DA%A9%D8%B1%D8%AF">اوراق بیمه‌ای را بهادار خواهیم کرد</a>
      </h1>
      <h2>رئیس کل بیمه مرکزی با بیان اینکه این شرکت جزو هیئت موسس بورس بین الملل خواهد شد، گفت: اوراق بیمه ای را بهادار خواهیم کرد.</h2>
      <address><time datetime="2019-11-18T21:30:00+00:00">18 Nov 2019, 21:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، غلامرضا سلیمانی در یازدهمین همایش فرصت های <b>سرمایه گذاری</b> از آغاز بکار دومین شرکت بیمه تخصصی زندگی خبر داد و گفت: در حوزه بیمه زندگی تلاش بیمه مرکزی آن است که از بیمه های عمومی به سمت بیمه های تخصصی حرکت کرده و پول های خرد جامعه را در کنار بانک و بورس جمع آوری و سرمایه گذاری نمایند.</p>
      <p>رئیس کل بیمه مرکزی افزود: بیمه مرکزی به عنوان هیئت موسس در بورس بین الملل حضور خواهد یافت که در واقع گسترش و تعمیق نظام تامین مالی، بازار پول و بازار سرمایه و در نهایت ارتقاء فرصت بیمه را در پی دارد.</p>
      <p>وی تصریح کرد: تمامی صنایع و افراد در معرض انواع خطرها و ریسک ها قرار دارند و بر این اساس صنعت بیمه می تواند این ریسک ها را به حداقل رسانده و اطمینان بخشی در کشور ایجاد نماید.</p>
      <p>به گفته سلیمانی هر چه ضریب نفوذ بیمه در یک اقتصاد بالاتر باشد رشد اقتصادی نیز افزایش بیشتری خواهد یافت و این در شرایطی است که بیمه رکن اصلی صنعت خدمات است و خدمات نیز می تواند میزان رشد سرمایه گذاری را افزایش دهد.</p>
      <p>رئیس کل بیمه مرکزی در ادامه با بیان اینکه در یک مقطع زمانی تنها ۴ شرکت بیمه در ایران فعالیت می کردند که هم اکنون به ۳۲ شرکت ارتقا یافته است، افزود: ضمن اینکه تنها یک شرکت، دولتی است. بنابراین ۳۲ درصد نظام بیمه کشور دولتی به شمار می رود.</p>
      <p>سلیمانی خاطرنشان کرد: طبق قانون حق بیمه ها تا۴۰ درصد باید در بازار سرمایه، سرمایه گذاری شود که این عدد در حال حاضر ۲۰ درصد است. در حالی که در کشورهای پیشرفته به ۸۰ درصد هم رسیده است و البته ما تا سال ۹۹ این سهم را به ۴۰ درصد ارتقا خواهیم داد.</p>
      <p>ریس کل بیمه مرکزی با اشاره به انتشار اوراق بیمه ای خاطرنشان کرد: بیمه مرکزی قصد دارد تا اوراق بیمه ای را به اوراق بهادار تبدیل کرده تا در بازار سرمایه قابل خرید و فروش باشد.</p>
      <p>وی گفت: نزدیک به۱۱ میلیون نفر در ایران تحت پوشش بیمه زندگی قرار دارند که معادل ۱۴.۵ درصد جمعیت است که باید به۶۰ درصد ارتقا یافت.</p>
      <p>رئیس کل بیمه مرکزی خاطرنشان کرد: ضریب نفوذ بیمه ۲.۴ بوده که باید به ۷ درصد ارتقا یابد و البته راه افزایش آن افزایش نفوذ بیمه زندگی و بویژه بیمه پس انداز است.</p>
      <p>سلیمانی افزود: حق بیمه ها در سال ۹۸ به ۶۰ هزار میلیارد تومان خواهد رسید که در سال گذشته ۴۵ هزار میلیارد تومان بوده است ضمن اینکه ۴۴۰ میلیارد تومان نیز ریسک پذیرفته شده است.<br/>کد خبر</p>
    </article>
  </body>
</html>