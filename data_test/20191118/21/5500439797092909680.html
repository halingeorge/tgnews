<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22784/lepi-dosezki-radgonskih-karateistov-na-ljubljana-open-2019.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-18T21:14:00+00:00"/>
    <meta property="og:title" content="Lepi dosežki radgonskih karateistov na Ljubljana open 2019"/>
    <meta property="og:description" content="Konec minulega tedna je v dvorani OŠ Maksa Pečarja v Črnučah, v organizaciji KK Ljubljana, potekal 15. mednarodni turnir v karateju Ljubljana Open 2019, na katerem je sodelovalo več sto tekmovalcev iz 137 klubov oziroma 16 držav. Za Shotokan karate-do klub Gornja Radgona je uspešno nastopilo šest tekmovalcev, ..."/>
  </head>
  <body>
    <article>
      <h1>Lepi dosežki radgonskih karateistov na Ljubljana open 2019</h1>
      <h2>Najboljši posameznik je bil Jaka Reihs, ki je osvojil eno zlato in srebrno medaljo</h2>
      <address><time datetime="2019-11-18T21:14:00+00:00">18 Nov 2019, 21:14</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/lepi-dosezki-radgonskih-karateistov-na-ljubljana-open-2019_14166972207.jpg"/>
        <figcaption>Lepi dosežki radgonskih karateistov</figcaption>
      </figure>
      <figure>
        <img src="https://www.prlekija-on.net/uploaded/2019_11/kk-radgona-v-ljubljani_14166972414.jpg"/>
        <figcaption>KK Radgona v Ljubljani</figcaption>
      </figure>
      <p>Konec minulega tedna je v dvorani OŠ Maksa Pečarja v Črnučah, v organizaciji KK Ljubljana, potekal 15. mednarodni turnir v karateju "Ljubljana Open 2019", na katerem je sodelovalo več sto tekmovalcev iz 137 klubov oziroma 16 držav. Za Shotokan karate-do klub Gornja Radgona je uspešno nastopilo šest tekmovalcev, in sicer: <b>Kristjan Klemenčič</b>, <b>Blaž Klobasa</b>, <b>Mišel Čuček</b>, <b>Nika Mulec</b>, <b>Nejc Šajnovič</b> in <b>Jaka Reihs</b>. Najboljši posameznik je bil <b>Jaka Reihs</b>, ki je osvojil eno zlato medaljo v kategoriji kata dečki in srebrno medaljo kata dečki (8-4 kyu).</p>
      <p><b>Blaž Klobasa</b>, <b>Mišel Čuček</b> in <b>Kristjan Klemenčič</b> so nastopili v kategoriji kate mladinci, kjer je največ pokazal <b>Blaž Klobasa</b>, saj je osvojil bronasto medaljo. S tem uspehom, si je ponovno priboril kategorizacijo mladinskega razreda po merilih Olimpijskega komiteja Slovenije. Dve zlati medalji si je priborila tudi ekipa mladincev in mlajših članov v postavi: <b>Mišel Čuček</b>, <b>Kristjan Klemenčič</b> in <b>Blaž Klobasa</b>. S šestimi osvojenimi medaljami je Shotokan karate-do klub Gornja Radgona osvojil skupno 9. mesto med 137 nastopajočimi klubi, ter je bil tudi najboljši pomurski klub na tem mednarodnem tekmovanju z oznako A turnir.</p>
      <p>Na tekmovanju v Ljubljani je znova bil uspešen tudi <b>Nejc Sterniša</b>, ki nastopa za KK Seki, saj je dvakrat stal na stopničkah, in sicer za 3. mesto v katah mladinci ter 2. mesto v katah mlajši člani. Glede na konkurenco v prestolnici, sta dvojni stopnički zanj izjemen uspeh.</p>
    </article>
  </body>
</html>