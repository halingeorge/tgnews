<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617343,Mieszkania-dla-stu-rodzin-w-quotgwiazdkowymquot-prezencie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-18T21:00:00+00:00"/>
    <meta property="og:title" content="Mieszkania dla stu rodzin w &quot;gwiazdkowym&quot; prezencie"/>
    <meta property="og:description" content="Nasze miasto jako pierwsze w regionie przystępuje do realizacji programu &quot;Mieszkanie +&quot;. Pierwsze lokale mają być gwiazdkowym &quot;prezentem&quot; w 2021 roku."/>
  </head>
  <body>
    <article>
      <h1>Mieszkania dla stu rodzin w "gwiazdkowym" prezencie</h1>
      <address>
        <time datetime="2019-11-18T21:00:00+00:00">18 Nov 2019, 21:00</time>
      </address>
      <p>
        <b>Nasze miasto jako pierwsze w regionie przystępuje do realizacji programu "Mieszkanie +". Pierwsze lokale mają być gwiazdkowym "prezentem" w 2021 roku.</b>
      </p>
      <p>Na początku października władze Kętrzyna oraz przedstawiciele zarządów Polnord SA i Waryński SA Grupa Holdingowa podpisali list intencyjny w sprawie współpracy przy realizacji programu "Mieszkanie +" na terenie Kętrzyna. Plany samorządu zakładają budowę dostępnych cenowo mieszkań na wynajem przy ul. Jaśminowej. Mieszkania mają być na wynajem ale też z opcją dojścia do własności. Pomysł jest skierowany głównie do młodych małżeństw oraz seniorów.<br/><br/>12 października burmistrz Ryszard Niedziółka przekazał na ten temat kolejne informacje. Jego zamiarem jest, aby pierwsi lokatorzy zamieszkali w nowych mieszkaniach przed końcem 2021 roku. - Jesteśmy po kolejnych konsultacjach. Zostało przygotowane wstępne kalendarium. Analiza chłonności finansowej jest przygotowywana przez konsorcjum. W pierwszym etapie wybudujemy 100 mieszkań. Drugi etap i dalsze inwestycje będą zależały od zainteresowania mieszkańców. Naszym celem jest, aby wiosną przyszłego roku wbić pierwszą łopatę, a na Gwiazdkę 2021 przekazać pierwsze klucze do mieszkań - poinformował burmistrz. Jak przypomniał jego zastępca, o mieszkania będą mogły ubiegać się osoby, które notarialnie nie są właścicielami innych lokali mieszkalnych. - Taki jest wymóg ustawowy. Muszą też mieć tzw. zdolność czynszową, czyli otrzymywać wynagrodzenie z tytułu nie tylko umowy o pracę, ale też umowy o dzieło czy świadczenia 500 +. Ostateczna wysokość czynszu będzie znana po dokładnej analizie, która jest obecnie przeprowadzana. Szacujemy jednak, że ta kwota nie przekroczy 30 złotych za metr kwadratowy - dodaje Maciej Wróbel. <br/><br/>Mieszkania będą podzielone na trzy "segmenty". Pierwszy to będą lokale w pełni wykończone, z drzwiami i podłogami. Drugi segment to lokale z możliwością dojścia do własności, które zostaną oddane do użytku w stanie deweloperskim. Trzeci to mieszkania chronione dla seniorów. Nabór zainteresowanych ma się rozpocząć na początku przyszłego roku.</p>
    </article>
  </body>
</html>