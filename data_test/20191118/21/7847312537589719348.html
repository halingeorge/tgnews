<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/473555-tak-polskosc-wychodzi-z-tych-gdanskich-batalii-silniejsza"/>
    <meta property="og:site_name" content="wPolityce.pl"/>
    <meta property="article:published_time" content="2019-11-18T21:25:20+00:00"/>
    <meta property="og:title" content="Tak, polskość wychodzi z tych gdańskich batalii silniejsza, mocniejsza, wręcz zwycięska. Ten gest pani prezydent to krok w dobrą stronę"/>
    <meta property="og:description" content="W tym dniu podziękowania należą się tym wszystkim, którzy w tym boju brali udział. Wiemy, jak wysoką cenę często płacili. Ale naprawdę, było warto."/>
  </head>
  <body>
    <article>
      <h1>Tak, polskość wychodzi z tych gdańskich batalii silniejsza, mocniejsza, wręcz zwycięska. Ten gest pani prezydent to krok w dobrą stronę</h1>
      <address><time datetime="2019-11-18T21:25:20+00:00">18 Nov 2019, 21:25</time> by <a rel="author" href="https://wpolityce.pl/autorzy/263-jacek-karnowski" target="_blank">Jacek Karnowski</a></address>
      <p><b>To była długa, ciężka batalia. Najpierw bitwa o Muzeum II Wojny Światowej, w którym zabrakło miejsca dla niektórych z największych polskich bohaterów</b>. Później ciężka przeprawa wokół uroczystości upamiętniających niemiecką agresję na II Rzeczpospolitą. Wreszcie spór o ekshumacje na Westerplatte, i w ogóle o przyszłość tego świętego miejsca, które Gdańsk najpierw zaniedbał, a później nie chciał pozwolić, by państwo polskie zrobiło i elementarne porządki, i konieczne badania.</p>
      <p><b>A po drodze ciągła debata wokół ważnego pytania, które postawił tygodnik „Sieci”: „Czy Gdańsk chce do Niemiec?”</b> Wokół pytania, które miało zwrócić uwagę na fakt, że w tamtejszym ratuszu, i nie tylko, ktoś zapomniał, kim jest, kogo powinien czcić, i gdzie są granice między poszanowaniem przeszłości miejsca, w którym przyszło żyć przesiedlonym wbrew woli Polakom, a narodową apostazją.</p>
      <figure>
        <img src="https://wpolityce.pl/p/634421"/>
      </figure>
      <p><b>Na każdym etapie władze Gdańska strzelały z tak grubej amunicji, jak tylko się dało</b>. Broniły się zawzięcie, sięgając po metafory często skandaliczne, po oskarżenia z gruntu nieprawdziwe, po histerię i panikę moralną wreszcie. W każdej sprawie były „na nie”. W każdej. Widać było, że niespecjalnie myślą, czy opór służy czemuś dobremu, czy jest zwykłym emocjonalnym odreagowaniem, jakąś dziwną złością na państwo polskie. <b>Chwilami wydawało się, że sprawa jest po prostu beznadziejna, że może być tylko gorzej</b>.</p>
      <p>
        <a href="https://wpolityce.pl/polityka/472182-potocki-w-sieci-gdansk-nie-odpuszcza-westerplatte">CZYTAJ: Gdańsk nie odpuszcza Westerplatte. Potocki w „Sieci”: Szczątki poległych polskich bohaterów nie robią wrażenia na władzach miasta</a>
      </p>
      <p><b>Aż przyszedł 18 listopada 2019-go roku, dzień, w którym prezydent Gdańska Aleksandra Dulkiewicz odwiedziła Westerplatte, i ogłosiła</b>:</p>
      <blockquote>
        <b>Poruszona wracam z Westerplatte. Odwiedziłam miejsce, gdzie odnaleziono szczątki polskich bohaterów. Czekam na rezultaty identyfikacji, abyśmy mogli ich godnie pochować.</b>
      </blockquote>
      <figure>
        <iframe data-src="https://twitter.com/Dulkiewicz_A/status/1196396161722130435?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Na zdjęciach widzimy pochyloną w zadumie prezydent Gdańska</b>. Widzimy płonący znicz. Widzimy <b>biało-czerwoną</b> wiązankę kwiatów i <b>biało-czerwoną</b> wstęgę. A przecież mogłyby być w kolorach Gdańska, jak to już kilka razy się zdarzyło. A tu jednak barwy narodowe.</p>
      <p><b>Czy to szczera zmiana? Czy spójna</b>, połączoną z refleksją, że tej niemczyzny było za dużo, i często w fatalnym guście (vide tradycje przepełnionego nazistowskim żarem Wolnego Miasta Gdańska)? Nie wiemy. <b>Sceptycyzm jest w pełni zrozumiały. Ale też to jest jakiś krok w dobrą stronę. To jest przecież naszym celem: dbanie, by takie miejsca jak Gdańsk i tacy ludzie jak prezydent Dulkiewicz do Polski dojrzeli, a nie by próbowali z niej uciekać</b>, co jest zresztą projektem skazanym na groteskowy finał.</p>
      <p>Pani prezydent, <b>ten dzisiejszy gest zasługuje na szacunek</b>. Co prawda, <b>gdyby towarzyszyło mu słowo „przepraszam”</b> byłby jeszcze piękniejszy, byłby naprawdę dojrzały, ale cieszmy się tym, co się zdarzyło. W końcu <b>i tę wizytę można uznać za przeprosiny</b>. A nade wszystko, jeszcze raz: tu nie chodzi o to, czyje na wierzchu, ale <b>czy polskość wychodzi z tego wszystkiego silniejsza</b>.</p>
      <p>Oceniając dziś - <b>tak, polskość wychodzi z tych gdańskich batalii silniejsza, mocniejsza, w pewien sposób wręcz zwycięska.</b></p>
      <p>PS.W tym dniu podziękowania należą się tym wszystkim, którzy w tym boju brali udział. Wiemy, jak wysoką cenę często płacili. Ale naprawdę, było warto.</p>
      <p>
        <a href="https://wpolityce.pl/polityka/454725-skandaliczna-reakcja-wladz-gdanska-na-artykul-sieci">CZYTAJ: Skandaliczna reakcja władz Gdańska na krytyczny artykuł. Chcą dużej sankcji finansowej wobec „Sieci”</a>
      </p>
    </article>
  </body>
</html>