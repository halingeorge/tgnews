<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/20-detsa-sa-prieti-v-yambolskata-bolnitsa-sas-simptomi-na-hranitelno-otravyane.html"/>
    <meta property="og:site_name" content="News.bg"/>
    <meta property="article:published_time" content="2019-11-18T21:46:19+00:00"/>
    <meta property="og:title" content="20 деца са приети в ямболската болница със симптоми на хранително отравяне"/>
    <meta property="og:description" content="В късния следобед са се почувствали зле…"/>
  </head>
  <body>
    <article>
      <h1>20 деца са приети в ямболската болница със симптоми на хранително отравяне</h1>
      <address>
        <time datetime="2019-11-18T21:46:19+00:00">18 Nov 2019, 21:46</time>
      </address>
      <p><b>Двадесет деца</b> от ямболското село Хаджидимитрово са настанени тази вечер в ямболската болница със<b> съмнения за хранително отравяне</b>, предаде БНТ. Те са на възраст между 7 и 12 години.</p>
      <p>Уточнява се, че в късния следобед учениците са се почувствали зле и са били откарани в спешния център в Ямбол с<b> болки в корема и повръщане.</b></p>
      <p>След преглед децата са настанени <b>в инфекциозното отделен</b>ие на болницата под лекарско наблюдение, а за едно от децата родителите са предпочели домашно лечение. На всички ще бъдат направени изследвания.</p>
      <p>Очаква се най-късно в сряда да стане ясно каква е причината за заболяването.</p>
      <p>Всички пострадали деца <b>учат в съседното село Дражево</b>. Храната, която им се предоставя, е на принципа на <b>кетъринг.</b> С нея се хранят близо <b>1300 ученици от община Тунджа.</b></p>
      <p>Представители на здравната инспекция и областната дирекция по безопасност на храните предприеха проверки в училището в Дражево.</p>
      <p>"<b>Няма деца в тежко състояние</b>. Надяваме се че ще бъдат овладяни тези оплаквания. Това е клинична картина на хранително отравяне, но няма нищо драматично на този етап." - увери д-р Валентин Вълчев от Спешната помощ.</p>
      <p>"Най-интересното е че <b>става въпрос само за деца от Хаджидимитрово,</b> а тази храна ядат всички деца от община Тунджа. В Дражево учат деца от Хаджидимитрово и Дражево - нито едно дражевско дете не е тук, само хаджидимитровски и нито едно дете от други училища от нашата община, които са консумирали същата тази храна днес." - коментира кметът на община Тунджа Георги Георгиев.</p>
    </article>
  </body>
</html>