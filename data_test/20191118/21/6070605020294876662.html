<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/sector-smart-city-catala-empreses_0_2346965337.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T21:31:50+00:00"/>
    <meta property="og:title" content="El sector ‘smart city’ català té un 62% més d’empreses"/>
    <meta property="og:description" content="La indústria catalana al voltant de la smart city es consolida"/>
  </head>
  <body>
    <article>
      <h1>El sector ‘smart city’ català té un 62% més d’empreses</h1>
      <h2>La indústria catalana al voltant de la smart city es consolida</h2>
      <address>
        <time datetime="2019-11-18T21:31:50+00:00">18 Nov 2019, 21:31</time>
      </address>
      <p>La indústria catalana al voltant de la <i>smart city</i> es consolida: a Catalunya ja hi ha 438 empreses que en formen part, un 62% més que el 2016 (l’última vegada que es van recopilar dades al respecte). Llavors van identificar-se 270 empreses. Segons recull un informe elaborat per ACCIÓ al qual ha tingut accés l’ARA, la facturació vinculada a la ciutat intel·ligent suma més de 9.700 milions d’euros al territori, gairebé un 40% més que fa tres anys. En tractar-se d’empreses que en molts casos no es dediquen únicament a aquestes tecnologies, els ingressos que aconsegueixen per aquesta via suposen el 27% de la seva facturació total. El conjunt representa un 4% del total del PIB català.</p>
      <p>La radiografia assenyala, a més, que el 90% de les organitzacions identificades són pimes i pràcticament la meitat tenen més de 10 anys de trajectòria, mentre que un 35% són <i>start-ups</i>. En conjunt, hi ha 45.000 persones que treballen en aquest àmbit, i Barcelona és la ciutat catalana que concentra més empreses del sector (un 89%).</p>
      <p>Per a l’Agència per la Competitivitat de l’Empresa de la Generalitat, que ha preparat l’informe en el marc del Smart City Expo World Congress, les organitzacions relacionades amb aquest camp són les que ofereixen solucions intel·ligents per a la gestió urbana de la ciutat en diferents sectors. Per exemple, el 22% de les companyies se centren en l’entorn urbà (FCC, Luxiona o Copisa), gairebé un 19% a la qualitat de vida (Fluidra, l’hospital Parc Taulí o Duet Sports), un 18% al medi ambient (Holaluz, Naturgy o Aigües de Barcelona) i un altre 17% a la mobilitat (Seat, Saba o TMB). Malgrat això, pel que fa al rol de la companyia dins la indústria, la majoria es dediquen al desenvolupament de software o a la fabricació de productes. Només quatre, de fet, orienten la seva activitat a la recerca.</p>
      <h3>Barcelona ja no lidera</h3>
      <p>Malgrat tot, les xifres de creixement no van associades a una millor valoració internacional. El 2015, l’investigador de mercats britànic Juniper Research situava Barcelona com la ciutat més <i>intel·ligent</i> del món, mentre que el 2017 la capital catalana hi apareixia en novena posició, entrant pels pèls al <i>top ten</i>.</p>
      <p>Així mateix, l’escola de negocis IMD, ha presentat aquest 2019 la primera edició del seu rànquing mundial: Barcelona ocupa el lloc 48, per darrera de Bilbao, primera localitat espanyola que apareix al llistat.</p>
    </article>
  </body>
</html>