<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/doi-salontani-au-cucerit-medalii-la-campionatele-mondiale-de-futnet-au-concurat-pentru-ungaria-152884.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T21:10:00+00:00"/>
    <meta property="og:title" content="Doi salontani au cucerit medalii la Campionatele Mondiale de Futnet U21. Dar au concurat pentru Ungaria!"/>
    <meta property="og:description" content="Doi sportivi de la clubul bihorean Tengo Salonta au obţinut mai multe medalii pentru delegaţia Ungariei la Campionatele Mondiale de Futnet U21 (tenis cu piciorul) desfăşurate în oraşul slovac Michalovce. Marc Bence şi David Suciu, care au dublă cetăţenie, nu au putut reprezenta România, întrucât clubul salontan nu este recunoscut de UNIF, federaţia internaţională care a organizat întrecerile."/>
  </head>
  <body>
    <article>
      <h1>Doi salontani au cucerit medalii la Campionatele Mondiale de Futnet U21. Dar au concurat pentru Ungaria!</h1>
      <address><time datetime="2019-11-18T21:10:00+00:00">18 Nov 2019, 21:10</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <slideshow>
        <figure>
          <img src="https://www.ebihoreanul.ro/modules/news/files/futnetmondialesalonta18112019_1.jpg"/>
        </figure>
        <figure>
          <img src="https://www.ebihoreanul.ro/modules/news/files/futnetmondialesalonta18112019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/futnetmondialesalonta18112019_3.jpg"/>
        </figure>
      </slideshow>
      <p>
        <b>Doi sportivi ai clubului Tengo Salonta au participat, în perioada 15-17 noiembrie, la Campionatele Mondiale de Futnet U21 (tenis cu piciorul) desfăşurate în oraşul slovac Michalovce.</b>
      </p>
      <p>Această competiţie s-a desfăşurat sub egida UNIF. Este vorba despre o organizaţie internaţională care a reunit sub tutela sa cluburile şi asociaţiile sportive care nu fac parte sau au fost excluse din Federaţia Internaţională de Fotbal-Tenis Asociaţii (din care fac parte federaţiile naţionale de fotbal-tenis).</p>
      <p>Marc Bence, în vârstă de 17 ani, şi David Suciu, de 15 ani, au îmbrăcat tricourile naţionalei Ungariei, cei doi având şi cetăţenie maghiară.</p>
      <p>Primul a ajuns până în finala competiţiei de simplu, depăşind adversari redutabili. În semifinale, l-a învins pe reprezentantul ţării gazde cu scorul de 2-1, reuşind o revenire spectaculoasă după ce a fost condus. În finală, salontanul a dat de reprezentantul Cehiei şi a avut o prestaţie foarte bună în primul set, când a revenit de la 9-3, având minge de set (10-9), dar a pierdut cu 12-10. Adversarul său s-a impus apoi şi în setul următor, dar argintul obţinut de jucătorul CS Tengo "este un rezultat excelent", după cum transmit conducătorii clubului salontan.</p>
      <p>La dublu, Bence a concurat alături de colegul său de club David, reuşind o performanţă excelentă, după ce a câştigat în semifinale tot în faţa slovacilor. În ultimul act al competiţiei au întâlnit tot Cehia, care s-a impus în două seturi.</p>
      <p>Cei doi sportivi salontani au făcut parte şi din echipa de triplu a Ungariei, care a cedat la mare luptă duelul cu Cehia pentru intrarea în finală, joc decis prin punctul de aur (15-14). Au jucat apoi pentru medaliile de bronz în compania slovacilor (în faţa gazdelor au pierdut în grupe la mare luptă), după ce gazdele au cedat, în mod surprinzător, în faţa ambiţioasei formaţii franceze, pe care maghiarii i-au învins în grupe. Cehii s-au impus in fata francezilor, iar slovacii au învins Ungaria, stabilind ierarhia finală.</p>
      <p>Prin aportul celor doi salontani, reprezentativa maghiară de juniorui U21, a ocupat locul II în clasamentul pe echipe. </p>
      <p>Pentru România a evoluat Asociaţia Futnet din Cluj-Napoca, entitate nerecunoscută de legile sportive autohtone, dar afiliată la UNIF. De remarcat faptul că echipa care a reprezentat ţara noastră la juniori a jucat doar pentru locurile 5-8, nefiind în măsură să pună probleme adversarilor.</p>
      <p>Cei doi sportivi salontani nu au putut juca pentru România întrucât clubul din Salonta, pe care-l reprezintă, nu este afiliat federaţiei UNIF, organizatoarea competiţiei.</p>
      <p>"Solicitarea noastră trimisă la UNIF pentru a reprezenta România la futnet nu a primit deocamdată aviz favorabil, de aceea am lăsat copiii să joace la Mondiale sub culorile ţării vecine. Am fi putut aduce aceste medalii României, însă, nu am găsit înţelegere. Mă bucur pentru rezultatul sportiv al celor doi tineri, care vor avea şansa să joace şi la următoarele ediţii, fiind mai tineri decât adversarii lor. Rămâne de văzut dacă vor face acest lucru pentru ţara noastră sau pentru altă reprezentativă", a declarat Vasile Sorean, conducătorul şi antrenorul echipei Tengo Salonta, care alături de fiul său, Alex, i-au pregătit pe cei doi sportivi. </p>
      <p>De menţionat şi că pepiniera clubului Tengo a dat jucători şi lotului naţional de fotbal-tenis a României, care în aceste zile, în perioada 18-20 noiembrie, participă la Campionatul Mondial organizat sub egida Federaţiei Internaţionale de Fotbal-Tenis Asociaţii (FIFTA).</p>
      <p>Astfel, din loturile pregătite de către Frederico Tavares (preşedinte FRFT) fac parte şi Lăzău Norbert, Denis Purja, Halász Dániel (la seniori şi U21), dar şi Andreea Neag (la naţionala feminină).</p>
    </article>
  </body>
</html>