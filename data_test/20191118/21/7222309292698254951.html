<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/ingen-fusion-mellan-kasko-och-narpes-kasko-rostade-nej/"/>
    <meta property="og:site_name" content="HBL"/>
    <meta property="article:published_time" content="2019-11-18T21:17:00+00:00"/>
    <meta property="og:title" content="Ingen fusion mellan Kaskö och Närpes – Kaskö röstade nej"/>
    <meta property="og:description" content="På måndagskvällen röstade Kaskö och Närpes stadsfullmäktige om en fusion. I Kaskö blev frågan till en jävsfråga."/>
  </head>
  <body>
    <article>
      <h1>Ingen fusion mellan Kaskö och Närpes – Kaskö röstade nej</h1>
      <h2>På måndagskvällen röstade Kaskö och Närpes stadsfullmäktige om en fusion. I Kaskö blev frågan till en jävsfråga.</h2>
      <address><time datetime="2019-11-18T21:17:00+00:00">18 Nov 2019, 21:17</time> by <a rel="author">SPT</a></address>
      <p>Det blir ingen fusion mellan Kaskö och Närpes. Kaskö stadsfullmäktige förkastade fusionsförlaget med 9 röster mot 8. Alla SFP:are anmälde avvikande åsikt till protokollet. Förutom att resultatet visade hur jämn frågan är, visade den också hur infekterad frågan är. En del fullmäktigeledamöter berättade att de har blivit trakasserade eller hotade för sina åsikter.</p>
      <p>En dryg timme ägnade Kaskö stadsfullmäktige åt att debattera huruvida <b>Lars</b> <b>Piira</b> (Saml) var jävig i fusionsfrågan eller inte eftersom hans fru jobbar för Kaskö stad.</p>
      <p>Piira hade innan mötet sagt att han kommer att rösta "ja" till en fusion. Efter omröstning ansåg fullmäktige att Lars Piira och även <b>Jukka</b> <b>Salo</b> (Sannf) var jävig.</p>
      <p>Det kan ha kommit att avgöra hela fusionsomröstningen. <b>Jarkko</b> <b>Österman</b> (Saml) som kom i Piiras ställe röstade för att Kaskö ska fortsätta som självständig kommun. Salos suppleant röstade nej till en fusion, det vill säga lika som Salo skulle ha gjort.</p>
      <p><b>Läs också:</b> <a href="https://www.hbl.fi/artikel/kaskoborna-sa-nej-till-narpes-i-radgivande-folkomrostning/">Kasköborna sa nej till till en fusion med Närpes</a></p>
      <p><b>Mirja</b> <b>Högstrand</b> (VF) sade under debatten att nej-sidan påverkade röstningsresultatet genom att först rösta om Piiras jävighet.</p>
      <p>– Det blir säkert samarbetsförhandlingar och vi måste dra in på servicen. Det blir jobbiga tider. Vi skulle ha varit starka tillsammans, säger <b>Catharina</b> <b>Skur</b> (SFP) till Svenska Yle efter att mötet hade avslutats.</p>
      <p>Närpesfullmäktige röstade däremot för en fusion med rösterna 26 mot 8.</p>
      <p>Men helt avslutad är inte debatten. Stadsstyrelsens ordförande <b>Carl-Gustav Mangs</b> (SFP) säger till <a href="https://www.vasabladet.fi/Artikel/Visa/331376">Vasabladet</a> att man kommer att lämna in besvär till förvaltningsdomstolen. Han anser att Piira inte var jävig och att han därför borde ha fått delta i behandlingen av ärendet.</p>
    </article>
  </body>
</html>