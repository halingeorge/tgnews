<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560697/katerini-atuhima-i-autoktonia-ta-erotimatika-ta-video-kai-oi-upoptes-kiniseis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T21:03:36+00:00"/>
    <meta property="og:title" content="Κατερίνη: Ατύχημα ή αυτοκτονία; Τα ερωτηματικά, τα βίντεο και οι ύποπτες κινήσεις"/>
    <meta property="og:description" content="Πολλά τα σενάρια σχετικά με το θάνατο της 17χρονης Ιωάννας - Μαρίας και της 45χρονης μητέρας της"/>
  </head>
  <body>
    <article>
      <h1>Κατερίνη: Ατύχημα ή αυτοκτονία; Τα ερωτηματικά, τα βίντεο και οι ύποπτες κινήσεις</h1>
      <address>
        <time datetime="2019-11-18T21:03:36+00:00">18 Nov 2019, 21:03</time>
      </address>
      <p>
        <b>Πολλά τα σενάρια σχετικά με το θάνατο της 17χρονης Ιωάννας - Μαρίας και της 45χρονης μητέρας της</b>
      </p>
      <p>Πολλά είναι τα σενάρια αλλά και τα ερωτηματικά σχετικά με το ατύχημα στο οποίο ενεπλάκησαν η 17χρονη Ιωάννα - Μαρία Δεληγιάννη και η 45χρονη μητέρα της και το οποίο τους στέρησε τη ζωή.</p>
      <p>Οι δύο γυναίκες οι οποίες εξαφανίστηκαν στις 8 Νοεμβρίου από την Κατερίνη, <a href="https://www.neakriti.gr/article/ellada-nea/1560590/katerini-nekres-mitera-kai-kori-se-haradra-to-autokinito-tis-miteras-tis-17hronis/">βρέθηκαν νεκρές την Κυριακή</a>, έξω από το αυτοκίνητο στο οποίο επέβαιναν και το οποίο είχε πέσει σε χαράδρα 120 μέτρων στην παλιά εθνική οδό Κατερίνης - Ελασσόνας.</p>
      <p>
        <b>Ανοιχτό το ενδεχόμενο αυτοκτονίας</b>
      </p>
      <p>Οι Αρχές πάντως ερευνούν και το ενδεχόμενο της αυτοκτονίας, θέλοντας να ρίξουν φως στις συνθήκες του θανάτου των δύο γυναικών, ενώ έχουν αποκλείσει το ενδεχόμενο της εγκληματικής ενέργειας.</p>
      <p>
        <b>Τι λέει πατέρας και γιαγιά</b>
      </p>
      <p>Ο πατέρας της 17χρονης και σύζυγος της 45χρονης, μιλώντας στον Alpha, φάνηκε πεπεισμένος πως δεν πρόκειται για αυτοκτονία. Όπως είπε, η σύζυγός του λάτρευε την κόρη τους και δε θα της έκανε ποτέ κακό. Μάλιστα τίποτα δεν προμήνυε ότι θα σκεφτόταν την αυτοκτονία, καθώς πριν φύγει από το σπίτι έκανε ό,τι ακριβώς έκανε κάθε πρωί. Σύμφωνα με τον ίδιο μάλιστα ο δρόμος σε εκείνο το σημείο είναι πολύ επικίνδυνος και ενδέχεται η σύζυγός του, ταραγμένη μετά από τον καβγά που είχε, να μην ήταν συγκεντρωμένη στην οδήγηση με αποτέλεσμα το αυτοκίνητο να βγει από τον δρόμο.</p>
      <p>Ωστόσο, η γιαγιά της μικρής, μιλώντας στο Star, αποκάλυψε ότι η 45χρονη αντιμετώπιζε τον τελευταίο καιρό ψυχολογικά προβλήματα και χρειαζόταν βοήθεια. Όπως είπε, η 45χρονη είπε στον σύζυγό της ότι δεν αντέχει άλλο και θα αυτοκτονήσει. Αποκάλυψε μάλιστα ότι και στο παρελθόν είχε κάνει απόπειρα.</p>
      <p>
        <b>Ύποπτες κινήσεις στα </b>
        <b>social media</b>
      </p>
      <p>Η υπόθεση των δύο γυναικών έχει αρχίσει να παίρνει διαστάσεις θρίλερ αφού, πέντε μέρες μετά την εξαφάνισή τους, έχουν καταγραφεί κάποιες «ύποπτες» κινήσεις στο προφίλ της 45χρονης μητέρας σε ρωσικό social media.</p>
      <p>Μητέρα και κόρη είχαν εξαφανιστεί στις 8 Νοεμβρίου, ανήμερα των γενεθλίων της 17χρονης. Τα ερωτήματα που προκύπτουν λοιπόν είναι ποιος ήταν αυτός που μπήκε στο προφίλ της γυναίκας, πώς είχε τους κωδικούς της και τι ακριβώς έκανε. Απαντήσεις αναμένεται να δώσει η άρση απορρήτου του λογαριασμού που έχει ζητηθεί από τις αρμόδιες ρωσικές αρχές.</p>
      <p>
        <b>Τα βίντεο</b>
      </p>
      <p>Ενώ, βίντεο δείχνει το αυτοκίνητο στο οποίο επέβαιναν οι δύο γυναίκες να περνά από πρατήριο υγρών καυσίμων που βρίσκεται σε απόσταση 12 χιλιόμετρα από το σημείο της τραγωδίας, την ημέρα της εξαφάνισής τους.</p>
      <figure>
        <iframe src="https://www.youtube.com/embed/8JZ3DDO1y_E" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/oXBFL3r4QtM" width="640" height="360" data-service="Youtube" scrolling="no"/>
      </figure>
      <p>
        <b>Το πόρισμα του ιατροδικαστή</b>
      </p>
      <p>Υπενθυμίζεται πως, σύμφωνα με το<a href="https://www.neakriti.gr/article/ellada-nea/1560665/katerini-to-porisma-tou-iatrodikasti-gia-ton-thanato-tis-17hronis-kai-tis-miteras-tis/"> ιατροδικαστικό πόρισμα</a>, οι σοροί και των δύο γυναικών έφεραν κακώσεις σώματος και κεφαλής και ο θάνατός τους φαίνεται να επήλθε ακαριαία, ενώ, ο χρόνος θανάτου, σύμφωνα με τον ΑΝΤ1, προσδιορίζεται την ημέρα της εξαφάνισής τους, στις 8 Νοεμβρίου.</p>
      <p>Οι κηδείες της 17χρονης Ιωάννας-Μαρίας και της 45χρονης μητέρας θα πραγματοποιηθούν αύριο, Τρίτη.</p>
      <p>Πηγή: <a href="https://www.eleftherostypos.gr/ellada/489229-tragodia-stin-katerini-ta-erotimatika-kai-ta-perierga-binteo-gia-ton-adiko-xamo-manas-kai-koris/?utm_medium=onesignal&amp;utm_source=notification&amp;utm_campaign=alert&amp;utm_content=post">eleftherostypos.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1560665/katerini-to-porisma-tou-iatrodikasti-gia-ton-thanato-tis-17hronis-kai-tis-miteras-tis/"/>
        <a href="https://www.neakriti.gr/article/ellada-nea/1560590/katerini-nekres-mitera-kai-kori-se-haradra-to-autokinito-tis-miteras-tis-17hronis/"/>
        <a href="https://www.neakriti.gr/article/ellada-nea/1560547/katerini-pateras-17hronis-ti-sunevi-prin-exafanistei-i-kori-mou-me-ti-mana-tis/"/>
      </related>
    </article>
  </body>
</html>