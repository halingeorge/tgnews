<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232355/"/>
    <meta property="og:site_name" content="Українська правда"/>
    <meta property="article:published_time" content="2019-11-18T21:49:03+00:00"/>
    <meta property="og:title" content="Разумков відповів Пристайку щодо нардепів, які зволікають із законом про Донбас"/>
    <meta property="og:description" content="Спікер парламенту Дмитро Разумков не погодився з міністром закордонних справ Вадимом Пристайком, що депутати нібито зволікають із законом про “особливий статус” ОРДЛО, і сказав, законопроєкт що розроблятимуть одразу після зустрічі “нормандської четвірки” президент, депутати та “суспільство”."/>
  </head>
  <body>
    <article>
      <h1>Разумков відповів Пристайку щодо нардепів, які зволікають із законом про Донбас</h1>
      <address>
        <time datetime="2019-11-18T21:49:03+00:00">18 Nov 2019, 21:49</time>
      </address>
      <p>Спікер парламенту Дмитро Разумков не погодився з міністром закордонних справ Вадимом Пристайком, що депутати нібито зволікають із законом про "особливий статус" ОРДЛО, і сказав, законопроєкт що розроблятимуть одразу після зустрічі "нормандської четвірки" президент, депутати та "суспільство".</p>
      <p><b>Джерело:</b> Дмитро Разумков на <a href="https://youtu.be/uaqlbh3tKIQ">"Свободі слова" ICTV</a></p>
      <p><b>Пряма мова:</b> "Мені не зовсім зрозумілі такі висловлювання (Пристайка – ред.), тому що і позиція президента, і позиція Верховної Ради була в наступному.</p>
      <p>Президент, повернувшись із "нормандської зустрічі" разом з парламентом і, головне, разом із суспільством будуть створювати законопроєкт.</p>
      <p>Без долучення всіх вищезазначених структур це важко буде зробити. Президент про це говорив і вести якісь кулуарні або підкилимні розробки тих чи інших законопроєктів – це порушувати ті обіцянки, які були дані українському суспільству".</p>
      <p><b>Що було раніше: </b>Пристайко <a href="https://www.pravda.com.ua/news/2019/11/18/7232287/">дорікнув депутатам</a>, що вони, мовляв, не поспішають розробляти закон про статус Донбасу.</p>
      <p>Міністр закордонних справ сказав: "Було б добре, щоб ці тексти були напрацьовані станом на зараз, щоб ми приїхали (на "нормандську зустріч" - ред.) із готовими документами. Але я не бачу, щоб була створена група в парламенті, яка б узяла на себе цю ініціативу, сказала, що 31 грудня не за горами, давайте піднімемо наявний документ і подумаємо, що ми можемо переписати".</p>
      <p>
        <b>Нагадаємо:</b>
      </p>
      <ul>
        <li>Наприкінці 2019 року припиняє дію закон України про особливий статус Донбасу, ухвалений у жовтні 2014 року терміном на 3 роки і потім двічі продовжений на рік.</li>
        <li>1 жовтня 2019 року президент Володимир Зеленський повідомив, що Україна погодила так звану "<a href="https://www.pravda.com.ua/news/2019/10/1/7227833/">формулу Штайнмаєра</a>": після виборів на окупованих територіях набуде чинності новий закон про статус Донбасу.</li>
        <li>3 жовтня Володимир Зеленський заявив, що буде розроблено <a href="https://www.pravda.com.ua/news/2019/10/3/7228064/">новий закон про особливий статус</a> Донбасу.</li>
        <li>Президент РФ Володимир Путін заявив, що якщо буде прийнято щось таке, <a href="https://www.pravda.com.ua/news/2019/11/14/7232000/">що не узгодять із "ЛНР" і "ДНР"</a>, тоді мирні переговори зайдуть у глухий кут.</li>
        <li>Російська делегація у ТКГ закликала українську сторону <a href="https://www.pravda.com.ua/news/2019/11/12/7231767/">пролонгувати на 2020 рік</a> дію закону про особливий статус Донбасу.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232005/"/>
        <a href="https://www.pravda.com.ua/news/2019/11/14/7231925/"/>
        <a href="https://www.pravda.com.ua/news/2019/11/10/7231535/"/>
      </related>
    </article>
  </body>
</html>