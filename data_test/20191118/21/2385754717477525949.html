<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598019/proforiki-symfonia-me-ton-lithoain"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T21:40:00+00:00"/>
    <meta property="og:title" content="Προφορική συμφωνία με τον Λιθοαΐν!"/>
    <meta property="og:description" content="Το SDNA έπειτα από το αποκλειστικό ρεπορτάζ για την είσοδο του Ισπανού κίπερ στην transfer list των «κιτρίνων», γράφει για το σημείο στο οποίο έχουν φτάσει..."/>
  </head>
  <body>
    <article>
      <h1>Προφορική συμφωνία με τον Λιθοαΐν!</h1>
      <address><time datetime="2019-11-18T21:40:00+00:00">18 Nov 2019, 21:40</time> by <a rel="author">Sigmalivesports</a></address>
      <p>Το SDNA έπειτα από το αποκλειστικό ρεπορτάζ για την είσοδο του Ισπανού κίπερ στην transfer list των «κιτρίνων», γράφει για το σημείο στο οποίο έχουν φτάσει μαζί του οι συζητήσεις, καθώς και την νέα άφιξη (by France) στην ατζέντα του τεχνικού διευθυντή εν όψει Ιανουαρίου.<br/> <br/>Μπόλικη…σκόνη σήκωσε το αποκλειστικό ρεπορτάζ του SDNA σχετικά με το «ζεστό» ενδιαφέρον του Άρη για τον Ισπανό τερματοφύλακα, Ραούλ Λιθοαΐν.<br/> <br/>Η αποκάλυψη για το ανοιχτό κανάλι επικοινωνίας των «κιτρίνων» με τον 28χρονο τερματοφύλακα και το θετικό report για τον πρώην κίπερ της Αλκορκόν, έκανε το γύρο του Διαδικτύου και έπαιξε σε πρωτοσέλιδα αθλητικών εφημερίδων της Δευτέρας (18/11).<br/> <br/>«Φρέσκα κουλούρια», όμως, φωνάζει κάθε πρωί ο κουλουράς.<br/> <br/>Και στην προκειμένη περίπτωση, σύμφωνα με νεότερες πληροφορίες του SDNA, μεταξύ των δύο πλευρών υφίσταται προφορική συμφωνία για την μεταξύ τους συνεργασία.<br/> <br/>Παρεμπιπτόντως, αυτό που κέρδισε τον Άγγελο Χαριστέα εκτός φυσικά από το βιογραφικό και το θετικό scouting report για τον  Λιθοαΐν, ήταν και η προθυμία που έδειξε ο παίκτης να έρθει στην Θεσσαλονίκη αρχές Δεκεμβρίου και να ενσωματωθεί στις προπονήσεις της ομάδας, ούτως ώστε να΄ναι απόλυτα έτοιμος και να τεθεί στην διάθεση του Μίχαελ Ένινγκ, από την πρώτη κιόλας μέρας του 2020.<br/> <br/>Από κει και πέρα, από την στιγμή που ο Ραούλ Λιθοαΐν έρθει για υπογραφές στην Θεσσαλονίκη, αυτό δεν σημαίνει απαραίτητα πως θα αποτελέσει απαραίτητα την πρώτη και τελευταία προσθήκη του Άρη από το παζάρι του Ιανουαρίου.<br/> <br/>Τι σημαίνει αυτό; Ενώ το αρχικό μεταγραφικό πλάνο των «κιτρίνων» προέβλεπε την ενίσχυση αποκλειστικά και μόνο κάτω από τα δοκάρια, εσχάτως υπήρξε μια μικρή αναθεώρηση.<br/> <br/>Εκτός από την μετάγγιση νέου αίματος στον «άσο», θα γίνει κίνηση για την ενίσχυση (και) της επιθετικής γραμμής.<br/> <br/>Κάτι που μέχρι πρότινος συνδέονταν μονάχα με την…περήφανη πώληση του Ιντέγε. Στον Άρη προσανατολίζονται πλέον και στην μεταγραφή ενός επιθετικού από το παζάρι του Ιανουαρίου.<br/> <br/>Σύμφωνα μάλιστα με καλά πληροφορημένες πηγές του SDNAδιατηρούν επαφές με Γάλλο επιθετικό τις τελευταίες ημέρες και εξετάζουν την προοπτική του δανεισμού του από την ομάδα στην οποία ανήκουν τα δικαιώματά του.<br/> <br/>Σημειώστε κι αυτό:  ο εν λόγω ποδοσφαιριστής, εν αντιθέσει με την περυσινή σεζόν όπου κινήθηκε σε υψηλές στροφές, φέτος δεν είναι το ίδιο παραγωγικός και γι' αυτό άλλωστε η ομάδα του συζητά το ενδεχόμενο του δανεισμού του εν όψει Ιανουαρίου.<br/> <br/>Ο Γάλλος παίκτης αρέσει στον Άγγελο Χαριστέα και εξετάζεται ενδελεχώς η περίπτωσή του.<br/> <br/>Πηγή: sdna.gr</p>
    </article>
  </body>
</html>