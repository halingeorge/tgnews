<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/turkey-will-launch-another-syria-operation-if-area-not-cleared-of-kurdish-ypg"/>
    <meta property="og:site_name" content="euronews"/>
    <meta property="article:published_time" content="2019-11-18T21:07:26+00:00"/>
    <meta property="og:title" content="تهدید ترکیه علیه مسکو و واشنگتن: حملات به شمال سوریه را از سر می‌گیریم"/>
    <meta property="og:description" content="وزیر امور خارجه ترکیه تهدید کرد، در صورتی که منطقه از آنچه او «تروریست‌ها» می‌نامد پاک نشود، آنکارا عملیات نظامی جدیدی را در شمال شرقی سوریه آغاز می‌کند."/>
  </head>
  <body>
    <article>
      <h1>تهدید ترکیه علیه مسکو و واشنگتن: حملات به شمال سوریه را از سر می‌گیریم</h1>
      <address><time datetime="2019-11-18T21:07:26+00:00">18 Nov 2019, 21:07</time> by <a rel="author">یورونیوز فارسی </a></address>
      <p>وزیر امور خارجه ترکیه تهدید کرد، در صورتی که منطقه از آنچه او «تروریست‌ها» می‌نامد پاک نشود، آنکارا عملیات نظامی جدیدی را در شمال شرقی سوریه آغاز می‌کند.</p>
      <p>طبق گزارش آناتولی، مولود چاووش اوغلو می‌گوید که آمریکا و روسیه به آنچه که طبق توافق‌های صورت گرفته برای توقف حمله ترکیه علیه کُردهای یگان‌های مدافع خلق نیاز بود عمل نکرده‌اند.</p>
      <p>طبق توافق‌های جداگانه صورت گرفته بین آنکارا با واشنگتن و مسکو قرار بود نیروهای یگان‌های مدافع خلق از مناطق هم مرز با ترکیه در شمال شرق سوریه خارج شوند.</p>
      <p>آنکارا همواره تاکید دارد که تا پاکسازی کامل شمال سوریه و «برقراری کامل امنیت» از این مناطق خارج نخواهد شد. رجب طیب اردوغان، رئیس جمهوری این کشور نیز پیش از این گفته بود در صورت محقق نشدن مفاد توافق سوچی و عدم عقب نشینی نیروهای کُرد تا عمق ۳۰ کیلومتری، عملیات نظامی را از سر خواهند گرفت.</p>
      <p>چاووش اوغلو روز دوشنبه از واشنگتن و مسکو خواست تا به آنچه در این توافق لازم است عمل کنند.</p>
      <p>نیروهای ارتش ترکیه از ۹ اکتبر گذشته (۱۷ مهر) با کمک و همراهی شورشیان سابق ارتش سوریه که از آنها به عنوان «ارتش ملی سوریه» نام برده می‌شود تهاجم نظامی به شمال سوریه را آغاز کردند.</p>
      <p>این عملیات در نهایت با توافقی که روز ۲۳ اکتبر در سوچی میان روسای جمهوری ترکیه و روسیه منعقد شد به حال تعلیق درآمد و نظامیان روسیه متعهد شدند به همراه نیروهای ارتش ترکیه برای نظارت بر مناطق هم مرز ترکیه در شمال سوریه اقدام به گشت زنی مشترک کنند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/08/turkey-attack-kurds-rojava-erdogan-domestic-troubles-elections-inflation-economic-problem">هدف اردوغان از حمله به کردهای سوریه چیست؟</a>
        </li>
        <li>
          <a href="https://farsi.euronews.com/2019/11/01/turkish-russian-troops-began-first-joint-ground-patrols-in-northeast-syria-dirbassiyeh">گشت‌زنی مشترک ترکیه و روسیه در مناطق شمالی سوریه آغاز شد</a>
        </li>
      </ul>
    </article>
  </body>
</html>