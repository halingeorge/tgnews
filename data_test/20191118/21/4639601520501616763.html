<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/politics/pompeo-xristodoulidis-pros-peraitero-anavathmisi-sxeseon-kyprou-ipa/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T21:55:48+00:00"/>
    <meta property="og:title" content="Πομπέο -Χριστοδουλίδης: Προς περαιτέρω αναβάθμιση σχέσεων Κύπρου – ΗΠΑ"/>
    <meta property="og:description" content="Την δέσμευση των ΗΠΑ στην περιοχή της Ανατολικής Μεσογείου και την εμβάθυνση της διμερούς τους σχέσης με την Κυπριακή Δημοκρατία στον τομέα της ασφάλειας, υπογράμμισε ο Υπουργός Εξωτερικών Μάικ Πομπέο, που υποδέχθηκε σήμερα στο Στειτ Ντιπάρτμεντ τον Κύπριο ομόλογό του, Νίκο Χριστοδουλίδη"/>
  </head>
  <body>
    <article>
      <h1>Πομπέο -Χριστοδουλίδης: Προς περαιτέρω αναβάθμιση σχέσεων Κύπρου – ΗΠΑ</h1>
      <h2>Την δέσμευση των ΗΠΑ στην περιοχή της Ανατολικής Μεσογείου και την εμβάθυνση της διμερούς τους σχέσης με την Κυπριακή Δημοκρατία στον τομέα της ασφάλειας, υπογράμμισε ο Υπουργός Εξωτερικών Μάικ Πομπέο, που υποδέχθηκε σήμερα στο Στειτ Ντιπάρτμεντ τον Κύπριο ομόλογό του, Νίκο Χριστοδουλίδη</h2>
      <address><time datetime="2019-11-18T21:55:48+00:00">18 Nov 2019, 21:55</time> by <a rel="author">ΤοΒΗΜΑ Team</a></address>
      <p>Την δέσμευση των ΗΠΑ στην περιοχή της Ανατολικής Μεσογείου και την εμβάθυνση της διμερούς τους σχέσης με την Κυπριακή Δημοκρατία στον τομέα της ασφάλειας, υπογράμμισε ο Υπουργός Εξωτερικών Μάικ Πομπέο, που υποδέχθηκε σήμερα στο Στέιτ Ντιπάρτμεντ τον Κύπριο ομόλογό του, Νίκο Χριστοδουλίδη.</p>
      <p>Η συνομιλία – ήταν η δεύτερη σε ένα χρόνο των δύο Υπουργών μετά τη συνάντηση στα Ιεροσόλυμα – διεξήχθη σε θερμό και φιλικό κλίμα, παρουσία και του Υφυπουργού Εξωτερικών για Ευρωπαϊκές υποθέσεις Φίλιπ Ρίκερ. Σύμφωνα με αξιωματούχο του Στέιτ Ντιπάρτμεντ,  οι δύο Υπουργοί καλωσόρισαν την πρώτη επέτειο της διμερούς Δήλωσης Προθέσεως «για την ενίσχυση της σχέσης ασφάλειας, ιδίως σε τομείς κοινού ενδιαφέροντος για την καταπολέμηση της τρομοκρατίας, την ενίσχυση της θαλάσσιας ασφάλειας και της ασφάλειας των συνόρων και την προώθηση της περιφερειακής σταθερότητας».</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>O ίδιος αξιωματούχος ανέφερε ακόμη πως ο Μάικ Πομπέο «επιβεβαίωσε τη μακρόχρονη αμερικανική πολιτική για το δικαίωμα της Κυπριακής Δημοκρατίας να αναπτύσσει φυσικούς πόρους στην Αποκλειστική Οικονομική Ζώνη της και τη συνεχιζόμενη στήριξη των ΗΠΑ στις κυπριακής ηγεσίας προσπάθειες υπό τη διευκόλυνση των Ηνωμένων Εθνών, για επανένωση της νήσου ως διζωνική δικοινοτική ομοσπονδία, προς όφελος όλων των Κυπρίων».</p>
      <p>Όπως ανέφερε κυπριακή πηγή, έγινε συζήτηση για τα επόμενα βήματα στις διμερείς σχέσεις, στο πλαίσιο της Δήλωσης Προθέσεων, που συμπεριλαμβάνουν συζήτηση για σύναψη συμφωνίας για την ασφάλειας στις πληροφορίες κι άλλα προγράμματα που θα παρακάμπτουν το εμπάργκο που υπάρχει αυτή τη στιγμή, μέχρι την κατάργησή του από το Κογκρέσο.</p>
      <figure>
        <img src="https://www.in.gr/wp-content/uploads/2019/11/15dd2f37fea630.jpeg"/>
      </figure>
      <p>Θα ξεκινήσουν επίσης συζητήσεις για την κατάργηση της βίζας σε Κύπριους που επισκέπτονται για τουρισμό τις ΗΠΑ και την σύναψη συμφωνίας για αποφυγή διπλής φορολογίας.</p>
      <p>Ο κ. Χριστοδουλίδης ενημέρωσε για τις τριμερείς που προωθούν Κύπρος και Ελλάδα στην περιοχή, με τον Αμερικανό υπουργό να επαναλαμβάνει τη στήριξη στο 3+1.</p>
      <p>Ο κ. Πομπέο ενημέρωσε τον Κύπριο ομόλογό του και για τις συνομιλίες που είχε την περασμένη εβδομάδα στην Ουάσιγκτον, με τον Τούρκο υπουργό Εξωτερικών, Μεβλούτ Τσαβούσογλου, στο πλαίσιο της επίσκεψης Ερντογάν. Σύμφωνα με διπλωματικές πηγές, ο κ. Πομπέο έστειλε το μήνυμα πως οι ΗΠΑ δεν βλέπουν άλλη λύση στο κυπριακό πέραν της διζωνικής δικοινοτικής ομοσπονδίας, ενώ έθεσε και το θέμα των εντάσεων που προκαλεί η Τουρκία στην κυπριακή ΑΟΖ, παρέχοντας στήριξη στην Κυπριακή Δημοκρατία.</p>
      <h3>Σε πορεία σταθερής ενίσχυσης οι σχέσεις Κύπρου-ΗΠΑ δηλώνει το ΥΠΕΞ, συζητήθηκε και Κυπριακό</h3>
      <p>Οι διμερείς σχέσεις Κύπρου-ΗΠΑ σε μια πλειάδα θεμάτων βρίσκονται σε πορεία σταθερής ενίσχυσης, συμφώνησαν οι Υπουργοί Εξωτερικών Κύπρου και ΗΠΑ, ενώ συζήτησαν και τις  προσπάθειες επανέναρξης διαπραγματεύσεων στο Κυπριακό για λύση στη βάση Διζωνικής Δικοινοτικής Ομοσπονδίας (ΔΔΟ).</p>
      <p>Σύμφωνα με ανακοίνωση του ΥΠΕΞ, ο Υπουργός Εξωτερικών Νίκος Χριστοδουλίδης συναντήθηκε τη Δευτέρα στην Ουάσινγκτον με τον Υπουργό Εξωτερικών των Ηνωμένων Πολιτειών Μάικ Πομπέο.</p>
      <p>«Κατά τη διάρκεια της συνάντησης, οι δύο Υπουργοί είχαν την ευκαιρία να ανασκοπήσουν το πλήρες φάσμα των σχέσεων Κύπρου – ΗΠΑ. Αναγνωρίζοντας ότι οι διμερείς σχέσεις, σε μια πλειάδα θεμάτων, βρίσκονται σε πορεία σταθερής ενίσχυσης, επαναβεβαίωσαν την πολιτική βούληση των κυβερνήσεων των δύο χωρών προς αυτή την κατεύθυνση και συζήτησαν συγκεκριμένους τρόπους για περαιτέρω ενδυνάμωση της συνεργασίας» αναφέρεται.</p>
      <p>Με την ευκαιρία συμπλήρωσης ενός έτους από την υπογραφή της Δήλωσης Προθέσεων μεταξύ της Κυπριακής Δημοκρατίας και των Ηνωμένων Πολιτειών που στόχο έχει την ενίσχυση της διμερούς συνεργασίας στον ευρύτερο τομέα της ασφάλειας, οι κύριοι Χριστοδουλίδης και Πομπέο χαιρέτισαν την πρόοδο που έχει επιτευχθεί μέχρι σήμερα στην υλοποίηση κοινών δράσεων στο πλαίσιο της Δήλωσης, σε τομείς όπως είναι, ανάμεσα σε άλλα, η θαλάσσια ασφάλεια, η καταπολέμηση της τρομοκρατίας, η αντιμετώπιση της διακίνησης παρανόμων ουσιών και υλικών διττής χρήσης, καθώς και η συνεργασία στον τομέα των ανθρωπιστικών επιχειρήσεων, προστίθεται.</p>
      <figure>
        <img src="https://www.tovima.gr/wp-content/uploads/2019/11/18/christ-450x300.jpeg"/>
      </figure>
      <p>Εξέφρασαν, την ίδια ώρα,  την ικανοποίησή τους για το γεγονός ότι οι δράσεις αυτές συμβάλλουν στην ενίσχυση της σταθερότητας και της ασφάλειας στην ευρύτερη περιοχή.</p>
      <p>Οι δυο Υπουργοί συζήτησαν επίσης τις τελευταίες εξελίξεις στο Κυπριακό, με έμφαση στην προσπάθεια που βρίσκεται σε εξέλιξη με στόχο την επανέναρξη ουσιαστικών  διαπραγματεύσεων, που θα οδηγήσουν σε επίλυση του Κυπριακού στη βάση Διζωνικής Δικοινοτικής Ομοσπονδίας, με τον κ. Χριστοδουλίδη να εκφράζει την ελπίδα πως η Άγκυρα θα επιδείξει την αναγκαία εποικοδομητική διάθεση.</p>
      <p>Στο πλαίσιο της συζήτησης που είχαν για την κατάσταση και τις τελευταίες εξελίξεις στην ευρύτερη περιοχή της Ανατολικής Μεσογείου, οι κύριοι Χριστοδουλίδης και Πομπέο αντάλλαξαν απόψεις για τις κλιμακούμενες παράνομες τουρκικές δραστηριότητες εντός των θαλασσίων ζωνών της Κυπριακής Δημοκρατίας.</p>
      <p>Τέλος, ο κ. Χριστοδουλίδης ενημέρωσε από πλευράς του για την πρόοδο που έχει επιτευχθεί στην προώθηση των τριμερών μηχανισμών συνεργασίας που η Κύπρος από κοινού με την Ελλάδα έχουν εγκαθιδρύσει με κράτη της περιοχής που στόχο έχει την από κοινού αντιμετώπιση των προκλήσεων και την ενίσχυση της περιφερειακής συνεργασίας.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>