<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/topiko/1560696/damasta-episima-sto-tehniko-tim-kai-o-kostas-argedis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T21:01:26+00:00"/>
    <meta property="og:title" content="Δαμάστα: Επίσημα στο τεχνικό τιμ και ο Κώστας Αργέντης"/>
    <meta property="og:description" content="Με αυξημένες αρμοδιότητες για την οργάνωση του ποδοσφαιρικού τμήματος"/>
  </head>
  <body>
    <article>
      <h1>Δαμάστα: Επίσημα στο τεχνικό τιμ και ο Κώστας Αργέντης</h1>
      <address><time datetime="2019-11-18T21:01:26+00:00">18 Nov 2019, 21:01</time> by <a rel="author">Καλιακάκης Γιάννης</a></address>
      <p>
        <b>Με αυξημένες αρμοδιότητες για την οργάνωση του ποδοσφαιρικού τμήματος</b>
      </p>
      <p>
        <b>Μια νέα σημαντική παρουσία στο τεχνικό τιμ της Δαμάστας, καθώς ανακοινώθηκε η συμφωνία με τον Κώστα Αργέντη.</b>
      </p>
      <p>Ο νεαρός τεχνικός αποχώρησε από το «τιμόνι» της Θερίσου και προστίθεται στο επιτελείο των πρωτοπόρων της Α1 ΕΠΣΗ.</p>
      <p>Μάλιστα, πέρα από άμεσος συνεργάτης του Γιάννη Χατζησεβαστού, θα έχει αυξημένες αρμοδιότητες για την οργάνωση του ποδοσφαιρικού τμήματος.</p>
      <p>Η επίσημη ανακοίνωση: «Μια σπουδαία «μεταγραφή» σε επίπεδο τεχνικού επιτελείου φέρνει για την Δαμάστα η επόμενη μέρα της σπουδαίας νίκης επί του ΠΑΝΟΜ και η ανάδειξή της ως πρωταθλήτριας χειμώνα στην Α1 ΕΠΣΗ.</p>
      <p>Ο Κώστας Αργέντης, μια σημαντική προσωπικότητα του ηρακλειώτικου ποδοσφαίρου και επί χρόνια ηγέτης του ΠΟΑ, ανήκει πλέον στην οικογένεια της Δαμάστας, αποτελώντας άμεσο συνεργάτη του Γιάννη Χατζησεβαστού στον πάγκο ενώ θα έχει αυξημένες αρμοδιότητες στην οργάνωση του ποδοσφαιρικού τμήματος.</p>
      <p>Στην πλούσια ποδοσφαιρική του καριέρα αγωνίστηκε για 12 περίπου χρόνια με τη φανέλα του ΠΟΑ από το 1997 έως το 2008, στη συνέχεια είχε πάει στη Ρόδο και μετά από ένα χρόνο επέστρεψε στο πολύ γνώριμο για εκείνον Ατσαλένιο. Το 2010 πήρε μεταγραφή για τον Πλατανιά και λίγο αργότερα επέστρεψε στο ηρακλειώτικο ποδόσφαιρο. Φόρεσε αρχικά την φανέλα της ΑΕ Κατσαμπά, όπου με προπονητή τον Γιάννη Χατζησεβαστό, είχε αναδειχτεί πρωταθλητής στην Α1 ΕΠΣΗ. Έπειτα από δύο χρόνια «μετακόμισε» στο Γάζι και στον Αλμυρό, με σημαντικότερη επιτυχία την κατάκτηση του Κυπέλλου ΕΠΣΗ, φτάνοντας παράλληλα μέχρι τον τελικό πρωταθλήματος. Μετά τον Αλμυρό επέστρεψε στην Ρόδο, όπου αγωνίστηκε στον Φοίβο Κρεμαστής.</p>
      <p>Το 2017 φόρεσε τη φανέλα της Θερίσου, μιας ομάδας που αποτελεί… οικογενειακή υπόθεση για τους Αργέντηδες, με σκοπό να βοηθήσει την προσπάθεια του σωματείου και από φέτος ανέλαβε προπονητής στη Θέρισσο στο πρωτάθλημα της Γ’ ΕΠΣΗ.</p>
      <p>Τώρα, μετά την πρόταση από την Δαμάστα, αποχωρεί από τη Θέρισσο, με την πρώην πλέον ομάδα του να βρίσκεται στην 1η θέση της βαθμολογίας και παράλληλα να έχει πανηγυρίσει την πρόκριση στην επόμενη φάση του Κυπέλλου ΕΠΣΗ.</p>
      <p>Απόψε ο Κώστας Αργέντης πραγματοποίησε την πρώτη του επίσημη παρουσία στην Δαμάστα, στην προπόνηση που έγινε στις εγκαταστάσεις του Lido Soccer, με τον ίδιο να νιώθει πολύ οικεία αφού θα συνεργαστεί με παλιούς συμπαίκτες του (Τριανταφύλλου, Ρουμπάκης, Παπαδομιχελάκης) ενώ και με τον Θωμά Μπιμπίρη υπήρξαν συμπαίκτες πριν 10 χρόνια στην Ρόδο!</p>
      <p>Ο ΑΟ Δαμάστας καλωσορίζει τον Κώστα Αργέντη στο σωματείο και του εύχεται υγεία και επίτευξη των στόχων της ομάδας και των προσωπικών του».</p>
    </article>
  </body>
</html>