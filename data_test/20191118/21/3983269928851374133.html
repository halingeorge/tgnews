<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/luis-enrique-podria-tornar-a-dirigir-la-seleccio-espanyola-a-leurocopa-2020/noticia/2964308/"/>
    <meta property="og:site_name" content="CCMA"/>
    <meta property="article:published_time" content="2019-11-18T21:22:07+00:00"/>
    <meta property="og:title" content="Luis Enrique podria tornar a dirigir la selecció espanyola a l'Eurocopa 2020"/>
    <meta property="og:description" content="Segons ha avançat la Cadena COPE, l'exentrenador del Barça ja hauria acceptat la proposta de Luis Rubiales per tornar a la banqueta d'Espanya en el lloc de Robert Moreno, que s'ha acomiadat dels seus jugadors entre llàgrimes al vestidor"/>
  </head>
  <body>
    <article>
      <h1>Luis Enrique podria tornar a dirigir la selecció espanyola a l'Eurocopa 2020</h1>
      <h2>Segons ha avançat la Cadena COPE, l'exentrenador del Barça ja hauria acceptat la proposta de Luis Rubiales per tornar a la banqueta d'Espanya en el lloc de Robert Moreno, que s'ha acomiadat dels seus jugadors entre llàgrimes al vestidor</h2>
      <address><time datetime="2019-11-18T21:22:07+00:00">18 Nov 2019, 21:22</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/7/6/1560965476267.jpg"/>
        <figcaption>Luis Enrique i Robert Moreno, en una imatge d'arxiu</figcaption>
      </figure>
      <p>La <b>Federació Espanyola de Futbol</b> ja s'ha posat en contacte amb <b>Luis Enrique </b>perquè el tècnic asturià<b> entreni la selecció espanyola en la pròxima Eurocopa 2020</b> en el lloc de Robert Moreno. Segons ha avançat la Cadena COPE, <b>l'exentrenador del Barça ja hauria acceptat la proposta del president de l'RFEF, Luis Rubiales,</b> per tornar a la banqueta d'Espanya i l'acord podria ser anunciat de forma imminent.</p>
      <p>El català Robert Moreno, actual seleccionador i que va ser segon de Luis Enrique fins a la seva renúncia del càrrec per motius familiars, ja va assegurar durant la seva presentació oficial que<b> no tindria problemes per fer un pas al costat </b>si el tècnic asturià decidís tornar.</p>
      <figure>
        <iframe data-src="https://twitter.com/partidazocope/status/1196497280733454336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La notícia encara ha agafat més volada quan <b>Robert Moreno ha decidit no comparèixer davant dels mitjans de comunicació </b>després del partit entre Espanya i Romania. El president de la Federació Espanyola, Luis Rubiales, ha convocat una roda de premsa per aquest dimecres al migdia on ja<b> podria anunciar oficialment el retorn de Luis Enrique</b> a la banqueta de la selecció espanyola, on podria estar acompanyat per Juan Carlos Unzué com a segon entrenador.</p>
      <p>Segons ha avançat el diari "Marca", <b>Robert Moreno s'ha acomiadat dels seus jugadors entre llàgrimes al vestidor</b> quan els ha comunicat que no continuarà en el càrrec de seleccionador.</p>
      <p> </p>
    </article>
  </body>
</html>