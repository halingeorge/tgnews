<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562170/ntonalnt-tramp-to-anwtato-dikastirio-anesteile-tin-dimosiopoiisi-twn-oikonomikwn-toy-stoicheiwn"/>
    <meta property="og:site_name" content="NOOZ."/>
    <meta property="article:published_time" content="2019-11-18T21:48:00+00:00"/>
    <meta property="og:title" content="Ντόναλντ Τραμπ: Το Ανώτατο δικαστήριο ανέστειλε την δημοσιοποίηση των οικονομικών του στοιχείων"/>
    <meta property="og:description" content="Η αντιπαράθεση του αμερικανού Ντόναλντ Τραμπ με το Κογκρέσο συνεχίζεται με τον Αμερικανό πρόεδρο να προσπαθεί να κρατήσει κρυφά τα προσωπικά του οικονομικά στοιχεία και ενώ είναι σε εξέλιξη η έρευνα παραπομπής εις βάρος του"/>
  </head>
  <body>
    <article>
      <h1>Ντόναλντ Τραμπ: Το Ανώτατο δικαστήριο ανέστειλε την δημοσιοποίηση των οικονομικών του στοιχείων</h1>
      <address>
        <time datetime="2019-11-18T21:48:00+00:00">18 Nov 2019, 21:48</time>
      </address>
      <p>
        <b>Η αντιπαράθεση του αμερικανού Ντόναλντ Τραμπ με το Κογκρέσο συνεχίζεται με τον Αμερικανό πρόεδρο να προσπαθεί να κρατήσει κρυφά τα προσωπικά του οικονομικά στοιχεία και ενώ είναι σε εξέλιξη η έρευνα παραπομπής εις βάρος του</b>
      </p>
      <p>Το Ανώτατο Δικαστήριο των Ηνωμένων Πολιτειών ανέστειλε προσωρινά την Δευτέρα την εκτέλεση της διαταγής κατώτερου δικαστηρίου με βάση την οποία λογιστική εταιρεία υποχρεώνεται να παραδώσει φορολογικά στοιχεία του προέδρου Ντόναλντ Τραμπ σε μια Επιτροπή της Βουλής των Αντιπροσώπων.</p>
      <p>Η εντολή, που εκδόθηκε από τον αρχιδικαστή Τζον Ρόμπερτς, δεν αναφέρει αν το δικαστήριο σκοπεύει να εξετάσει την προσφυγή του Αμερικανού προέδρου, που κατατέθηκε την Παρασκευή, εναντίον της αρχικής απόφασης του Εφετείου της Περιφέρειας Κολούμπια. Απλώς αναστέλλει την εφαρμογή της, μέχρι οι εννέα δικαστές να αποφασίσουν πώς θα προχωρήσουν.</p>
      <p>Αν το δικαστήριο αρνηθεί να εξετάσει την προσφυγή του προέδρου, τα έγγραφα θα πρέπει να παραδοθούν στους βουλευτές.</p>
      <p>Ο Τραμπ προσέφυγε στο Ανώτατο Δικαστήριο, καθώς την περασμένη εβδομάδα το Εφετείο αποφάσισε να μην αναθεωρήσει την απόφαση που είχε εκδοθεί τον Οκτώβριο και έκρινε νόμιμη την κλήτευση των φορολογικών στοιχείων του από τη λογιστική εταιρεία Mazars LLP.</p>
      <p>Η Βουλή κλήτευσε τα αρχεία με το σκεπτικό ότι τα χρειάζεται για να διαπιστώσει αν ο Ντόναλντ Τραμπ συμμορφώθηκε με τους νόμους που απαιτούν να αποκαλύπτει τα περιουσιακά στοιχεία του αλλά και για να εξετάσει αν θα πρέπει να τροποποιηθεί η σχετική νομοθεσία.</p>
      <p>Η υπόθεση αποτελεί ένα «μπρα ντε φερ» ανάμεσα στον Ντόναλντ Τραμπ και το Κογκρέσο, με τον Αμερικανό πρόεδρο να προσπαθεί με κάθε μέσο να κρατήσει κρυφά τα προσωπικά του οικονομικά στοιχεία και ενώ είναι σε εξέλιξη η έρευνα παραπομπής εις βάρος του. </p>
    </article>
  </body>
</html>