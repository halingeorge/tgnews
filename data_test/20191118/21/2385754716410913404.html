<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598016/symfonia-melco-petrolina-gia-paroxi-ygraeriou-sto-kazino-theretro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T21:22:00+00:00"/>
    <meta property="og:title" content="Σύμφωνία Melco - Πετρολίνα για παροχή υγραερίου στο καζίνο - θέρετρο"/>
    <meta property="og:description" content="Η ICR Cyprus, η οποία αποτελείται από την Melco και το Cyprus Phassouri (Cyprus) Ltd, μέλος του Ομίλου CNS, και η κυπριακή εταιρεία πετρελαιοειδών,..."/>
  </head>
  <body>
    <article>
      <h1>Σύμφωνία Melco - Πετρολίνα για παροχή υγραερίου στο καζίνο - θέρετρο</h1>
      <address><time datetime="2019-11-18T21:22:00+00:00">18 Nov 2019, 21:22</time> by <a rel="author">SigmaLive</a></address>
      <p>Η ICR Cyprus, η οποία αποτελείται από την Melco και το Cyprus Phassouri (Cyprus) Ltd, μέλος του Ομίλου CNS, και η κυπριακή εταιρεία πετρελαιοειδών, Petrolina, υπέγραψαν πενταετή συμφωνία συνεργασίας για την παροχή υγραερίου στο πολυθεματικό καζίνο-θέρετρο City of Dreams Mediterranean (ICR).</p>
      <p>Σε δελτίο Τύπου αναφέρεται ότι η συμφωνία προβλέπει την παροχή και εγκατάσταση εξοπλισμού και την προμήθεια υγραερίου για περίοδο πέντε ετών, από τη μέρα έναρξης λειτουργίας του καζίνο το 2021. Η εγκατάσταση υγραερίου θα υποστηρίζει την λειτουργία της Μονάδας Λέβητων υγραερίου και τις κουζίνες του πολυθεματικού καζίνο-θερέτρου.</p>
      <p>Προστίθεται ότι για να ενισχύσει περαιτέρω την δέσμευσή της για βιώσιμη ανάπτυξη σε όλα τα θέρετρά της παγκοσμίως, η Melco έχει δρομολογήσει μια νέα στρατηγική για την αειφορία και την Εταιρική Κοινωνική Ευθύνη (ΕΚΕ), με την ονομασία «Above and Beyond», η οποία στοχεύει, μεταξύ άλλων, στην επίτευξη ουδέτερου ισοζυγίου του άνθρακα. Το City of Dreams Mediterranean θα ακολουθήσει την στρατηγική της Melco και θα κατασκευαστεί σύμφωνα με τα υψηλότερα πρότυπα αειφορίας.</p>
      <p>Η συμφωνία υπογράφηκε από τον Ανώτερο Εκτελεστικό Διευθυντή του City of Dreams Mediterranean και των Cyprus Casinos (C2), Craig Ballantyne, και τον Εκτελεστικό Διευθύνοντα Σύμβουλο της Petrolina, Ντίνο Λευκαρίτη.</p>
      <p>Ο κ. Ballantyne ανέφερε ότι το City of Dreams Mediterranean όχι μόνο θα προσελκύσει χιλιάδες τουρίστες στην Κύπρο, αλλά θα έχει πολλαπλά οφέλη για την οικονομία του νησιού, δημιουργώντας νέες θέσεις εργασίας και στηρίζοντας τις εγχώριες επιχειρήσεις με την δημιουργία μακροχρόνιων συνεργασιών.</p>
      <p>Ο κ. Λευκαρίτης ανέφερε ότι η Πετρολίνα αποτελεί μέρος της ανάπτυξης της οικονομίας της Κύπρου για 60 χρόνια, προσθέτοντας ότι το City of Dreams Mediterranean θα αποφέρει πολλαπλά οφέλη στην οικονομία.</p>
      <p>KYΠΕ</p>
    </article>
  </body>
</html>