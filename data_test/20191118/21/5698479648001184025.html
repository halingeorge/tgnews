<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/international-reaction-iran-protest-germany-france-respect-freedom-russia-foreign-influenc"/>
    <meta property="og:site_name" content="euronews"/>
    <meta property="article:published_time" content="2019-11-18T21:49:03+00:00"/>
    <meta property="og:title" content="واکنش‌های بین‌المللی به اعتراضات ایران؛ نگرانی آمریکا و هشدار روسیه"/>
    <meta property="og:description" content="فرانسه: تهران باید به تعهداتش در قبال مردم ایران، در موضوعات آزادی بیان و حق برگزاری تظاهرات مسالمت‌آمیز پایبند باشد."/>
  </head>
  <body>
    <article>
      <h1>واکنش‌های بین‌المللی به اعتراضات ایران؛ نگرانی آمریکا و هشدار روسیه</h1>
      <address><time datetime="2019-11-18T21:49:03+00:00">18 Nov 2019, 21:49</time> by <a rel="author">یورونیوز </a></address>
      <p>اعتراضات به افزایش قیمت بنزین در ایران روز دوشنبه در حالی وارد چهارمین روز خود شد که شماری از کشورهای جهان به این اعتراض ها و پاسخ حکومت ایران به آن واکنش نشان دادند.</p>
      <p>دولت ایران ساعاتی پس از نیمه شب جمعه قیمت بنزین را سه برابر کرد. بسیاری از شهرهای ایران از همان روز جمعه به صحنه اعتراض و درگیری معترضان و نیروهای امنیتی تبدیل شد.</p>
      <p>از جمله شهرهایی که معترضان در آنها به خیابان ها آمدند می توان به کرج، شیراز، اصفهان، کرمانشاه، بوشهر، اسلام شهر، ماهشهر و اهواز اشاره کرد.</p>
      <h3>آمریکا: خشونت علیه معترضان را متوقف کنید</h3>
      <p>مایک پمپئو، وزیر خارجه آمریکا روز دوشنبه خواستار توقف «خشونت» حکومت ایران علیه معترضان به افزایش قیمت بنزین شد. وی همچنین خواستار دسترسی «آزادانه» ایرانی ها به اینترنت شد.</p>
      <p>دسترسی ساکنان ایران به شبکه جهانی اینترنت از روز شنبه تاکنون قطع شده است.</p>
      <p>مایک پمپئو همچنین تاکید کرد که ایالات متحده از «نزدیک» اعتراض ها در ایران را زیر نظر دارد. وی همچنین توسل حکومت ایران به «خشونت» را محکوم کرد. وزیر خارجه دولت دونالد ترامپ، رئیس جمهوری آمریکا همچنین از گزارش های منتشرشده در مورد تعداد قربانیان درگیری ها بین معترضان و نیروهای امنیتی ابراز نگرانی کرد.</p>
      <figure>
        <iframe data-src="https://twitter.com/euronewses/status/1196521680970993664" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>ترکیه: امیدواریم آرامش به ایران بازگردد</h3>
      <p>ترکیه روز دوشنبه اظهار امیدواری کرد که آرامش به سرعت به ایران بازگردد.</p>
      <p>مولود چاووش اوغلو، وزیر خارجه این کشور گفت: «آرزوی ما این است که حوادثی که در چند روز اخیر در ایران روی داده، به زودی به پایان برسد و هرچه سریع‌تر آرامش برقرار شود.»</p>
      <p>آقای چاووش اوغلو همچنین بار دیگر بر مخالفت آنکارا با تحریم‌های اعمال شده از سوی آمریکا علیه ایران تاکید کرد. ترکیه پیش از این در ماه سپتامبر اعلام کرده بود با وجود این تحریم‌ها، همچنان به خرید نفت و گاز از ایران ادامه می‌‌دهد.</p>
      <p>شهرهای مختلف ایران از جمعه گذشته صحنه درگیری میان معترضان به افزایش بهای بنزین و ماموران حکومتی بوده است.</p>
      <p>بنا بر گزارش‌های غیررسمی، این درگیری‌ها تا کنون ده‌ها کشته در پی داشته است و صدها نفر نیز توسط ماموران امنیتی بازداشت شده‌اند.</p>
      <p>تصمیم به افزایش بهای سوخت در حالی گرفته شده است که مردم ایران با تورم سنگینی که ناشی از تحمیل دوبارۀ تحریم‌های آمریکاست دست و پنجه نرم می‌کنند و هر از گاه نیز انتشار اخبار فساد مالی افراد نزدیک به حکومت، افکار عمومی را دچار شوک می‌کند.</p>
      <p>بنا بر گزارش صندوق بین‌المللی پول، پیش‌بینی می‌شود که تولید ناخالص داخلی ایران، پس از افت ۴.۸ درصدی در سال ۲۰۱۸ میلادی، بار دیگر در سال جاری میلادی به میزان ۹.۵ درصد کاهش یابد.</p>
      <h3>آلمان: اعتراضات مردم ایران مشروع و شایسته احترام است</h3>
      <p>آلمان از حکومت ایران خواست تا به اعتراضات «مشروع» مردم ایران در واکنش به افزایش بهای بنزین احترام بگذارد.</p>
      <p>اولریک دمر، سخنگوی دولت آلمان گفت: «ما با نگرانی تحولات ایران بویژه گزارش کشته‌ها و دستگیری‌های بیشمار آن را دنبال می‌کنیم... ما از تهران می‌خواهیم به [اصول] آزادی بیان و آزادی تجمع احترام بگذارد.»</p>
      <p>خانم دمر افزود: «ملت ایران باید این امکان را داشته باشد تا نارضایتی خود را از وضعیت سیاسی و اقتصادی اعلام و عقاید خود را آزادانه و صلح آمیز بیان کند. مردم همچنین باید امکان کسب و تبادل اطلاعات از مسیر منابع عمومی را داشته باشند.»</p>
      <p>خانم دمر اعلام کرد که از نظر دولت آلمان، این اعتراضات که در آن «مردم شجاعانه از دغدغه‌های اقتصادی و سیاسی خود می‌گویند» مشروع و شایسته احترام است. او تاکید کرد که دولت ایران باید به این اعتراضات با «گفتگو» پاسخ دهد.</p>
      <h3>فرانسه: تهران باید به اصول آزادی بیان و حق برگزاری تظاهرات مسالمت‌آمیز پایبند باشد</h3>
      <p>آگنس ون در مول، سخنگوی وزارت خارجه فرانسه نیز اعلام کرد که کشورش تظاهراتی را که در چند شهر ایران روی داده، از نزدیک دنبال می‌کند و از مرگ تظاهرکنندگان در درگیری‌های چند روز اخیر متاسف است.</p>
      <p>پاریس همچنین تاکید کرد که تهران باید به تعهداتش در قبال مردم ایران، در موضوعات آزادی بیان و حق برگزاری تظاهرات مسالمت‌آمیز پایبند باشد.</p>
      <p>بنا بر اعلام رسانه‌های داخلی ایران، دست‌کم ۲۵ شهر این کشور دستخوش اعتراضاتی شده‌اند که در پی تصمیم دولت برای افزایش بهای بنزین آغاز شده است.</p>
      <h3>روسیه: بیگانگان فعالانه مشغول کارند</h3>
      <p>وزارت خارجه روسیه احتمال داد که یکی از دلایل گسترش اعتراضات در ایران، اعمال نفوذ نیروهایی از خارج باشد.</p>
      <p>زمیر کابولوف، مدیر بخش آسیا در وزارت خارجه روسیه روز دوشنبه گفت: «[در ایران] وضعیت دشوار و پرتنشی حاکم است و البته افزایش قابل توجه بهای بنزین باعث تشدید آن شده است.»</p>
      <p>او افزود: «با این حال، نیروهای خارجی نیز فعالانه مشغول کارند. بنابراین همۀ این عوامل در کنار یکدیگر به تشدید این وضعیت کمک کرده است.»</p>
      <p>او اعلام کرد که سفارت روسیه در تهران از نزدیک تحولات را پیگیری می‌کند و تا کنون هیچ اطلاعاتی مبنی بر آنکه شهروندان روس در این ناآرامی‌ها آسیب دیده‌اند، دریافت نکرده است.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/18/live-update-iran-protest-over-fuel-price-forth-day-schools-are-closed-in-several-cities">گزارش لحظه به لحظه از اعتراضات ایران؛ سپاه: «با اغتشاشگران برخورد قاطع خواهیم کرد»</a>
        </li>
        <li>
          <a href="https://farsi.euronews.com/2019/11/17/iran-parliament-backs-gasoline-price-increasing-by-gov">سومین روز اعتراضات به افزایش بهای بنزین؛ در ایران چه می‌گذرد؟</a>
        </li>
        <li>
          <a href="https://farsi.euronews.com/2019/11/14/iran-fuel-price-rises">آغاز سهمیه‌بندی و افزایش قیمت بنزین در ایران</a>
        </li>
      </ul>
    </article>
  </body>
</html>