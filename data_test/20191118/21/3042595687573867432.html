<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/etterforskes-for-nye-voldtekter/71833125"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T21:00:44+00:00"/>
    <meta property="og:title" content="Etterforskes for nye voldtekter"/>
    <meta property="og:description" content="Julio Kopseng (42) er nettopp dømt for å ha voldtatt to kvinner."/>
  </head>
  <body>
    <article>
      <h1>Etterforskes for nye voldtekter</h1>
      <h2>Julio Kopseng (42) er nettopp dømt for å ha voldtatt to kvinner.</h2>
      <address><time datetime="2019-11-18T21:00:44+00:00">18 Nov 2019, 21:00</time> by <a rel="author">Ralf Lofstad</a></address>
      <p>Julio Kopseng (42) ble i forrige uke i Borgarting lagmannsrett <a href="https://www.dagbladet.no/nyheter/julio-kopseng-domt-for-a-ha-voldtatt-to-kvinner/71815867">dømt for å ha voldtatt to kvinner</a>, en dom han har anket. Fra før er han rettskraftig dømt for å ha forgrepet seg på 19 kvinner og <a href="https://www.dagbladet.no/nyheter/julio-kopseng-far-lovens-strengeste-straff/60149483">soner lovens strengeste straff på 21 års forvaring</a>.</p>
      <p>
        <b>Nå har ytterligere to fornærmede kvinner meldt seg og forklart at de er blitt voldtatt av danseren, stripperen og eventbyråeieren.</b>
      </p>
      <p>Ann Kristin Grosberghaugen, leder for Oslo-politiets seksjon for etterforskning av seksuallovbrudd, bekrefter overfor Dagbladet at Kopseng på ny er under etterforskning, men kan ikke kommentere saken ytterligere mandag.</p>
      <p>Dagbladet kjenner til at Kopseng samarbeider med politiet og har vært inne til nye avhør i forbindelse med de siste anmeldelsene.</p>
      <p>
        <b>- Han nekter skyld, sier 42-åringens forsvarer Sigurd Klomsæt i en kommentar til den nye etterforskningen.</b>
      </p>
      <h3>Ikke overrasket</h3>
      <p>Trine Rjukan har vært bistandsadvokat for mange av de fornærmede kvinnene i sakskomplekset mot Kopseng. At flere nå har meldt seg, kommer ikke spesielt brått på for henne.</p>
      <p>
        <b>- Det er overhodet ikke overraskende for meg. Jeg har selv fått henvendelser fra flere kvinner som forteller at de er blitt utsatt for overgrep fra ham, men som ikke ønsker å gå videre med saken, sier Rjukan til Dagbladet.</b>
      </p>
      <figure>
        <img src="https://dbstatic.no/71833742.jpg?imageId=71833742&amp;width=1024&amp;height=615"/>
        <figcaption><b>- HAR FÅTT HENVENDELSER:</b> Advokat Trine Rjukan forteller at hun har fått flere henvendelser fra kvinner som sier de er blitt voldtatt av Kopseng, men som ikke ønsker å anmelde. Foto: Nina Hansen / Dagbladet Vis mer</figcaption>
      </figure>
      <p>- Det de ønsker, er å fortelle sin historie til meg, for at jeg skal videreformidle den, som støtte til de andre kvinnene, sier advokaten.</p>
      <h3>Snøballeffekt</h3>
      <p>Det tok lang tid før sakskomplekset rundt Kopseng antok sine nåværende dimensjoner. Den første tingrettssaken mot ham, i 2013, omfattet tre fornærmede, og han ble samme år rettskraftig dømt i lagmannsretten for å ha voldtatt to av dem.</p>
      <p>Men etter stadig mer medieomtale og etter hvert også identifisering av danseren meldte stadig flere fornærmede seg, og sakskomplekset vokste som en rullende snøball. Mange av kvinnene har forklart at de fikk mot til å stå fram da de så at andre var i samme situasjon.</p>
      <p>
        <b>Kopseng på sin side mener at alle de fornærmede kvinnene har gått sammen om å få ham dømt, ut fra ønsket om å få utbetalt oppreisningserstatning og/eller som hevn for at han ikke gjengjeldte deres følelser for ham.</b>
      </p>
      <p>- Det er mange ting her: Økonomisk grunnlag, generelt hat mot overgripere. Kanskje har de hatt problemer tidligere og skal «ta en for laget», forklarte Kopseng i lagmannsretten nå i oktober.</p>
      <p>- Fra andre saker har jeg erfart at det ofte er noen som henger seg på, <a href="https://www.dagbladet.no/nyheter/fra-andre-saker-har-jeg-erfart-at-det-ofte-er-noen-som-henger-seg-pa/63977">uttalte forsvarer Klomsæt til Dagbladet</a> da etterforskningen av sakene i den siste rettsrunden ble kjent høsten 2016.</p>
      <h3>Kan ikke få mer straff</h3>
      <p>Skulle de sist anmeldte forholdene vise seg å holde til tiltale, vil påtalemakten stå overfor et stort dilemma:</p>
      <p>Kopseng kan ikke få mer straff, og foran den siste rettsrunden <a href="https://www.dagbladet.no/nyheter/patalemakten-mener-julio-kopseng-40-har-voldtatt-ytterligere-to-kvinner/68642420">ønsket Oslo statsadvokatembeter å droppe tiltale og hovedforhandling</a>, mot at danseren påtok seg skyld, såkalt prosessøkonomisk påtaleunnlatelse.</p>
      <figure>
        <img src="https://dbstatic.no/71833757.jpg?imageId=71833757&amp;width=1024&amp;height=615"/>
        <figcaption><b>FORSVARER:</b> Sigurd Klomsæt har brakt forvaringsdommen fra 2016 inn for gjenopptakelseskommisjonen for straffesaker. Foto: Ralf Lofstad / Dagbladet Vis mer</figcaption>
      </figure>
      <p>Kopseng, som hele tida har nektet for å ha voldtatt noen, <a href="https://www.dagbladet.no/nyheter/julio-kopseng-40-tiltalt-for-a-ha-voldtatt-ytterligere-to-kvinner/68899053">avviste påtalemaktens tilbud</a>, og saken har nå gått igjennom tingretten og lagmannsretten, og vil havne på Høyesteretts bord - alt uten at straffeutmåling er aktuelt.</p>
      <p>Klomsæt har tidligere klaget forvaringsdommen fra 2016 inn for Den europeiske menneskerettsdomstol, men ble avvist. I sommer leverte han en begjæring om gjenopptakelse til den norske gjenopptakelseskommisjonen.</p>
    </article>
  </body>
</html>