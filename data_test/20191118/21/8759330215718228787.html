<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904274/de-coninck-zag-veel-uitblinkers-bij-beloften-geweldig-om-te-zien-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T21:00:00+00:00"/>
    <meta property="og:title" content="De Coninck zag veel uitblinkers bij beloften: &quot;Geweldig om te zien&quot;"/>
    <meta property="og:description" content="De Belgische beloften zorgden zondag voor een stunt door met 2-3 te winnen van Duitsland. Een verrassing, maar volgens Wim De Coninck was het verdiend. Hij vindt zeker niet dat Johan Walem werkt met een zwakke generatie."/>
  </head>
  <body>
    <article>
      <h1>De Coninck zag veel uitblinkers bij beloften: "Geweldig om te zien"</h1>
      <address>
        <time datetime="2019-11-18T21:00:00+00:00">18 Nov 2019, 21:00</time>
      </address>
      <p>
        <b>De Belgische beloften zorgden zondag voor een stunt door met 2-3 te winnen van Duitsland. Een verrassing, maar volgens Wim De Coninck was het verdiend. Hij vindt zeker niet dat Johan Walem werkt met een zwakke generatie.</b>
      </p>
      <p>"Als je de wedstrijd gezien hebt, was dit een verdiende zege", geeft hij aan bij <i><a href="https://sporza.be/nl/2019/11/18/wim-de-coninck-over-winst-belgische-beloften-in-duitsland/">Sporza</a>.</i> "De Belgen waren heel erg goed, hebben zich goed ingesteld op Duitsland. Walem had het tactisch goed neergezet. Na de 1 op 6 werd snel de conclusie getrokken dat dit een mindere generatie is, maar na gisteren moeten we dat bijstellen. Wat ze lieten zien, was echt af. Het middenveld Lokonga, Mangala, Saelemaekers was geweldig om naar te kijken."</p>
      <p>Ook voorin was er vuurwerk te zien. "Met Openda hebben ze een echte diepe spits. Die misten de vorige generaties. Op Oulare en Dimata kon je door hun blessures niet rekenen. Openda deed de Duitsers pijn met zijn snelheid. Hij brengt een goal aan en maakte er zelf twee. En dat hadden er nog meer moeten zijn."</p>
      <p>"Achterin is Vanheusden de motor. De manier waarop hij die eerste goal scoorde, was fenomenaal qua timing, intelligentie en voetbalinzicht. Net zoals die vierde goal tegen Moldavië. Na zijn gemiste penalty zag je wel dat hij wat bezwaard rondliep. Maar hij heeft zich geweldig herpakt."</p>
      <p><b>Betere opleiding<br/></b>De Coninck vond het opvallend hoe makkelijk België standhield. "Het is duidelijk dat de Belgische opleiding top is, zeker als we dit aan Duitsland aftoetsen. Op technisch vlak waren we beter, ook conditioneel konden we volgen en tactisch waren we véél en véél beter. Dat is toch verrassend."</p>
      <aside>Lees meer<br/><a href="https://www.voetbalprimeur.be/nieuws/904271/rode-duivels-kunnen-113-jaar-oud-record-evenaren-tegen-cyprus.html?itm_source=www.voetbalprimeur.be&amp;itm_medium=highlighted-content">Rode Duivels kunnen 113 jaar oud record evenaren tegen Cyprus</a></aside>
    </article>
  </body>
</html>