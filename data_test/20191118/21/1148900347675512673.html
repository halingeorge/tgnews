<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/olympijske-hry-konci-s-hotely-na-jedno-pouziti-vybor-podepsal-smlouvu-s-airbnb-83091"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T21:35:00+00:00"/>
    <meta property="og:title" content="Olympijské hry končí s hotely na jedno použití. Výbor podepsal smlouvu s Airbnb - Seznam Zprávy"/>
    <meta property="og:description" content="Platforma Airbnb poskytující ubytování turistům bude od olympijských her v Tokiu v létě 2020 oficiálním partnerem této vrcholné sportovní události. Společnost i pořadatelé her tak chtějí snížit potřebu výstavby nových hotelů v místech konání, které po skončení často zejí prázdnotou. Před uzavřením smlouvy však varovala starostka Paříže, kde se olympiáda uskuteční v roce 2024."/>
  </head>
  <body>
    <article>
      <h1>Olympijské hry končí s hotely na jedno použití. Výbor podepsal smlouvu s Airbnb - Seznam Zprávy</h1>
      <address>
        <time datetime="2019-11-18T21:35:00+00:00">18 Nov 2019, 21:35</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/olympijske-hry-konci-s-hotely-na-jedno-pouziti-vybor-podepsal-smlouvu-s-airbnb-83091">Olympijské hry končí s hotely na jedno použití. Výbor podepsal smlouvu s Airbnb</a></p>
      <h3>Olympijské hry končí s hotely na jedno použití. Výbor podepsal smlouvu s Airbnb</h3>
      <p><a href="https://www.seznamzpravy.cz/autor/klara-malisova-560">Klára Mališová<br/></a>18. 11. 22:35</p>
      <p>Platforma Airbnb poskytující ubytování turistům bude od olympijských her v Tokiu v létě 2020 oficiálním partnerem této vrcholné sportovní události. Společnost i pořadatelé her tak chtějí snížit potřebu výstavby nových hotelů v místech konání, které po skončení často zejí prázdnotou. Před uzavřením smlouvy však varovala starostka Paříže, kde se olympiáda uskuteční v roce 2024.</p>
      <p>Smlouva podle společného vyjádření Mezinárodního olympijského výboru a Airbnb přispěje k posílení ekonomiky, sociální inkluzi a udržitelnosti životního prostředí – ubytování poskytované platformou totiž budou moci využívat návštěvníci i pracovníci. Díky dohodě by tak města mohla před začátkem olympijských her snížit počet nově vystavěných hotelů, které města z velké části platí z peněz daňových poplatníků.</p>
      <p>Nově poskytnutá možnost ubytování se nebude týkat soutěžících olympioniků, ti se budou podle informací CNN nadále ubytovávat v olympijských vesnicích. Airbnb bude zároveň ve spolupráci s Mezinárodním paralympijským výborem podporovat ubytování uzpůsobené speciálním potřebám lidem se zdravotním postižením.</p>
      <p>„Od založení firmy v roce 2008 se Airbnb stalo globální značkou ubytování. Toto partnerství podporuje budoucí udržitelné operace olympijského hnutí a dokazuje neutuchající přitažlivost olympijských komerčních programů vůči předním světovým značkám,” uvedl ředitel marketingu Mezinárodního olympijského výboru Jiří Kejval.</p>
      <figure>
        <iframe data-src="https://twitter.com/iocmedia/status/1196397110884798464?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Možnosti ubytovat se přes Airbnb budou moci hosté i pracovníci využít už od příštího roku, a to na letní olympiádě v Tokiu. Smlouva se týká všech nadcházejících olympijských her až do roku 2028 – konkrétně tedy půjde ještě o jejich zimní verzi v Pekingu a Miláně a Cortině v roce 2022 a 2026, v letech 2024 a 2028 takto za výstavbu hotelů ušetří Paříž a Los Angeles.</p>
      <p>Airbnb se skrze uzavřenou smlouvu stane oficiálním partnerem olympijských her hned vedle značek Visa, Coca-Cola a Alibaba. Krok by mohl společnosti pomoci s napravením jejího vnímání širokou veřejností – několik světových metropolí ji totiž viní z takzvaného „overturismu” neboli přílišného návalu turistů. Ti totiž ve známých čtvrtích měst často převáží počet stálých obyvatel, což vede k růstu cen za pronájem bytů.</p>
      <related>
        <a href="https://www.seznamzpravy.cz/clanek/nepovoleny-halloweensky-vecirek-si-vyzadal-pet-lidskych-zivotu-airbnb-pritvrdi-bezpecnostni-opatreni-82093"/>
        <a href="https://www.seznamzpravy.cz/clanek/politici-vyrazeji-proti-airbnb-poplatek-za-ubytovani-ma-vyrust-na-100-korun-za-noc-71686?autoplay=1"/>
        <a href="https://www.seznamzpravy.cz/clanek/politici-vyrazeji-proti-airbnb-poplatek-za-ubytovani-ma-vyrust-na-100-korun-za-noc-71686"/>
      </related>
      <p>Před uzavřením partnerství varuje starostka Paříže Anne Hidalgová. Ta upozornila, že pokud nedojde k zavedení přísnějších pravidel na národní úrovni, zakáže v některých částech francouzského hlavního města krátkodobé pronájmy ubytování turistům. „Zabráním významného počtu bytů v Paříži přispívá Airbnb k růstu cen nájmů a snižuje nabídku bytů a apartmánů na trhu, což pociťují všichni Pařížané, především ti ze střední třídy,” míní starostka města. Uvedla to v dopise, který minulý pátek zaslala předsedovi Mezinárodního olympijského výboru Thomasi Bachovi. Platformu zároveň obvinila z „destabilizace lokálního podnikání a z krutého soutěžení s tradičními hotely”.</p>
      <p>Paříž se s Airbnb kvůli těmto problémům již několikrát soudila, naposledy letos v únoru. Po společnosti tehdy požadovala zaplacení pokuty ve výši 12,5 milionu eur za umožnění majitelům bytů pronajímat je bez nutnosti předchozí registrace.</p>
    </article>
  </body>
</html>