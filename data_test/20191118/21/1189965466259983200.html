<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259735/tsipras-i-kyvernisi-tirei-epieiki-stasi-sta-egklimata-toy-leykoy-kolaroy"/>
    <meta property="og:site_name" content="LiFO"/>
    <meta property="article:published_time" content="2019-11-18T21:05:00+00:00"/>
    <meta property="og:title" content="Τσίπρας: Η κυβέρνηση τηρεί επιεική στάση στα εγκλήματα του «λευκού κολάρου»"/>
    <meta property="og:description" content="Επανακατάθεση επίκαιρης ερώτησης του Αλέξη Τσίπρα προς τον πρωθυπουργό Κυριάκο Μητοστάκη για τα εγκλήματα του «λευκού κολάρου»"/>
  </head>
  <body>
    <article>
      <h1>Τσίπρας: Η κυβέρνηση τηρεί επιεική στάση στα εγκλήματα του «λευκού κολάρου»</h1>
      <h2>Επανακατάθεση επίκαιρης ερώτησης του Αλέξη Τσίπρα προς τον πρωθυπουργό Κυριάκο Μητοστάκη για τα εγκλήματα του «λευκού κολάρου»</h2>
      <address><time datetime="2019-11-18T21:05:00+00:00">18 Nov 2019, 21:05</time> by <a rel="author">NEWSROOM</a></address>
      <p>
        <b>Σε επανακατάθεση της επίκαιρης ερώτησής του προς τον <a href="https://www.lifo.gr/tags/%CE%9A%CF%85%CF%81%CE%B9%CE%AC%CE%BA%CE%BF%CF%82+%CE%9C%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82">Κυριάκο Μητσοτάκη</a> με θέμα «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς» προχώρησε ο <a href="https://www.lifo.gr/tags/%CE%91%CE%BB%CE%AD%CE%BE%CE%B7%CF%82+%CE%A4%CF%83%CE%AF%CF%80%CF%81%CE%B1%CF%82">Αλέξης Τσίπρας</a>.</b>
      </p>
      <p>Η ερώτηση που αναμένεται να συζητηθεί την ερχόμενη Παρασκευή 22/11, είχε προγραμματιστεί αρχικά για την 15η Νοεμβρίου ωστόσο δεν συζητήθηκε λόγω της περιοδείας του Μητσοτάκη στην Ημαθία.</p>
      <p>Στην επίκαιρη ερώτησή του ο κ. Τσίπρας επικρίνει -μεταξύ άλλων- τον πρωθυπουργό ότι ενώ εντείνει την πολιτική της επίδειξης πυγμής και της ρητορικής περί «νόμου και τάξης», ειδικά σε ό,τι αφορά τα «εγκλήματα του λευκού κολάρου» έχει επιλέξει να ακολουθεί τις πλέον επιεικείς απόψεις.</p>
      <p>Σύμφωνα με τον πρόεδρο του ΣΥΡΙΖΑ, ο πρωθυπουργός ευνοεί «όσους δεν δίστασαν στα χρόνια πριν ή κατά τη διάρκεια της κρίσης να μετέρχονται απατηλά μέσα και ιδιαίτερα τεχνάσματα και να καταχρώνται τις θέσεις εμπιστοσύνης που κατείχαν, προτάσσοντας τα ιδιοτελή τους συμφέροντα και αξιοποιώντας την προνομιακή πληροφόρηση και τις ευκαιρίες που έδινε η συμμετοχή τους σε ένα σύστημα διαπλοκής και θεσμικής και πολιτικής προστασίας τέτοιων δραστηριοτήτων, όπως ενδεικτικά έγινε με την τιμολόγηση των φαρμάκων».</p>
      <p>Θέτει, δε, τα εξής ερωτήματα προς τον πρωθυπουργό:</p>
      <p>1. Αντιλαμβάνεστε τον κίνδυνο απαξίωσης του πολιτικού συστήματος στην περίπτωση που η μη συμπερίληψη ερμηνευτικής δήλωσης στο άρθρο 86 Συντ. ευνοούσε εσφαλμένες ερμηνευτικές εκδοχές που θα οδηγούσαν σε παραγραφή πράξεων διαφθοράς που τυχόν έχουν τελεστεί από υπουργούς, όπως στην «υπόθεση Νοβάρτις»;</p>
      <p>2. Για ποιο λόγο αφαιρείτε από τους εισαγγελικούς λειτουργούς την αρμοδιότητα αυτεπάγγελτης δίωξης ακόμα και σε περιπτώσεις βάσιμης καταγγελίας κακουργηματικής απιστίας τραπεζικών στελεχών, τη στιγμή που δεν τεκμηριώνεται με κανένα τρόπο ότι υφίσταται δυσχέρεια στις αναδιαρθρώσεις «κόκκινων δανείων» οφειλόμενη στο ισχύον -ιδίως μετά και το ν. 4472/2017- νομοθετικό πλαίσιο και όχι στην έλλειψη βούλησης εκ μέρους των τραπεζών;</p>
      <p>3. Τι ωθεί την κυβέρνηση να θέσει ενιαίο χρονικό όριο στη διάρκεια της δέσμευσης περιουσιακών στοιχείων στο πλαίσιο υποθέσεων που αφορούν «ξέπλυμα χρήματος», ανεξάρτητα από τις ανάγκες που γεννώνται σε κάθε υπόθεση και χωρίς να προβλέπεται μεταβατική περίοδος εφαρμογής, ώστε η αλλαγή να μην αιφνιδιάσει την Αρχή;</p>
      <p>4. Βάσει όσων αναφέρθηκαν παραπάνω, και λαμβάνοντας υπόψη την ανακοίνωση της Ένωσης Εισαγγελέων Ελλάδας στις 15.10.2019, στην οποία γίνεται λόγος περί «ατιμωρησίας» και «κινδύνου διεθνούς έκθεσης της χώρας», που θα οδηγήσει πλήθος υποθέσεων στον «κάλαθο των αχρήστων», ποιες υποθέσεις που εκκρεμούν στη Δικαιοσύνη αφορούν οι παραπάνω ρυθμίσεις; Περιλαμβάνονται τα δάνεια που χορηγήθηκαν στη ΝΔ, το ΠΑΣΟΚ και σε γνωστά ΜΜΕ;</p>
      <p>5. Ιδίως, αφαιρώντας από τη Δικαιοσύνη το δικαίωμα της αυτεπάγγελτης δίωξης στελεχών σε τραπεζικά ιδρύματα τα οποία έχουν επανειλημμένως ανακεφαλαιοποιηθεί από τον ελληνικό λαό, ποιος θα αναλάβει τη ζημία που τυχόν θα προκληθεί στα περιουσιακά στοιχεία τους από θεσμικά ανέλεγκτες ενέργειες στελεχών τους;</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>