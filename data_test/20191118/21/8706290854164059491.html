<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685136/eopyy-se-poia-periptosi-den-tha-apozimionontai-oi-fysikotherapeie"/>
    <meta property="og:site_name" content="enikos.gr"/>
    <meta property="article:published_time" content="2019-11-18T21:05:00+00:00"/>
    <meta property="og:title" content="ΕΟΠΥΥ: Σε ποια περίπτωση δεν θα αποζημιώνονται οι φυσικοθεραπείες των παιδιών ειδικής αγωγής"/>
    <meta property="og:description" content="Σύμφωνα με την απόφαση, ο συμβεβλημένος φυσικοθεραπευτής θα πληρώνεται απευθείας από τον ΕΟΠΥΥ, μέσω της υποβολής που κάνει..."/>
  </head>
  <body>
    <article>
      <h1>ΕΟΠΥΥ: Σε ποια περίπτωση δεν θα αποζημιώνονται οι φυσικοθεραπείες των παιδιών ειδικής αγωγής</h1>
      <address>
        <time datetime="2019-11-18T21:05:00+00:00">18 Nov 2019, 21:05</time>
      </address>
      <p>Από την 1η Ιανουαρίου του 2020 οι ασφαλισμένοι του<a href="https://www.enikos.gr/society/655097/eopyy-anazitoume-tropo-gia-na-apozimiothoun-oi-asfalismenoi-gia-t%CE%95%CE%9F%CE%A0%CE%A5%CE%A5"> ΕΟΠΥΥ</a> δεν θα καταβάλλουν χρήματα από την τσέπη τους για τη φυσικοθεραπεία των παιδιών τους στο πλαίσιο της ειδικής αγωγής, εφόσον χρησιμοποιούν το δίκτυο των φυσιοθεραπευτών του ταμείου, σύμφωνα με απόφαση του ΔΣ του Οργανισμού.</p>
      <p>Σε περίπτωση που χρησιμοποιούν θεραπευτές εκτός του δικτύου συμβεβλημένων, οι ασφαλισμένοι δεν θα αποζημιώνονται για τις καταβαλλόμενες δαπάνες.</p>
      <p>Σύμφωνα με την απόφαση, ο συμβεβλημένος φυσικοθεραπευτής θα πληρώνεται απευθείας από τον ΕΟΠΥΥ, μέσω της υποβολής που κάνει και δεν θα αναγκάζεται ο κηδεμόνας να πηγαίνει στην ΠΕΔΙ (Περιφερειακή Διεύθυνση) και να καταθέτει ατομικό αίτημα για να αποζημιωθεί.</p>
      <p>Η απόφαση του Διοικητικού Συμβουλίου του Οργανισμού ελήφθη με γνώμονα την προστασία των ασφαλισμένων και στόχος της είναι η εξάλειψη της ταλαιπωρίας τους, σημειώνει ο ΕΟΠΥΥ, απαντώντας στον Πανελλήνιο Σύλλογο Φυσικοθεραπευτών (ΠΣΦ), που έκανε λόγο για «άδικη και ξαφνική απόφαση» να μην αποζημιώνει τις καταβαλλόμενες δαπάνες φυσικοθεραπείας στα παιδιά της ειδικής αγωγής, όταν πραγματοποιούνται εκτός δικτύου συμβεβλημένων.</p>
      <p>Ανέφερε επίσης, ότι «η συγκεκριμένη απόφαση αποτελεί κυρίως πλήγμα για τα παιδιά και τους γονείς τους, καθώς θα αναγκαστούν είτε να πληρώνουν τις φυσικοθεραπείες από την τσέπη τους, είτε να αλλάξουν φυσικοθεραπευτή, εάν και εφόσον υπάρχει συμβεβλημένος στην περιοχή τους».</p>
      <p>Ο ΕΟΠΥΥ, από την πλευρά του σημειώνει ότι έχει συμβεβλημένους παραπάνω από 200 φυσικοθεραπευτές σε όλη την Ελλάδα (με βάση τα στοιχεία που δόθηκαν από τον ΠΣΦ) που προσφέρουν υπηρεσίες ειδικής αγωγής «και δύναται να καλύψει τις ανάγκες των ασφαλισμένων σε πανελλαδικό επίπεδο, οπότε δεν αναμένονται προβλήματα στην παροχή υπηρεσιών (θεραπείες)». Υπογραμμίζει ότι έλαβε μέριμνα ώστε τα παιδιά που έχουν ήδη ξεκινήσει, ή θα ξεκινήσουν θεραπείες μέσα στο 2019 με μη συμβεβλημένους φυσικοθεραπευτές, να ολοκληρώσουν τις συνεδρίες αυτές (ακόμα και αν πραγματοποιηθούν μέσα στο 2020) με ατομικά αιτήματα έως ότου αναζητήσουν συμβεβλημένο φυσιοθεραπευτή.</p>
      <p>Παράλληλα ο Οργανισμός καλεί όσους φυσικοθεραπευτές δεν έχουν σύμβαση να συμβληθούν και τονίζει ότι «η παροχή ειδικών θεραπειών από μη συμβεβλημένους παρόχους έρχεται σε αντίθεση με την πολιτική του Οργανισμού καθώς δεν είναι δυνατός ο έλεγχος της δαπάνης και η πάταξη παραβατικών συμπεριφορών».</p>
      <related>
        <h4>σχετικά άρθρα</h4>
        <a href="http://www.enikos.gr/society/685119/eikones-sok-apo-tin-ntalika-pou-perase-sto-antitheto-revma-kai-ka%0A%20%20%20%20%0A"/>
        <a href="http://www.enikos.gr/society/685109/video-apo-tin-entasi-stin-eyelpidon-prin-apo-tin-afixi-ton-syllif%0A%20%20%20%20%0A"/>
        <a href="http://www.enikos.gr/society/685105/tragodia-stin-kriti-nekros-andras-pou-kataplakothike-apo-dentro-p%0A%20%20%20%20%0A"/>
        <a href="http://www.enikos.gr/society/685106/synagermos-ston-proastiako-andras-epese-stis-grammes-photo-tora%0A%20%20%20%20%0A"/>
        <a href="http://www.enikos.gr/society/685095/entyposiakoi-ydrostroviloi-sti-niso-proti-photo%0A%20%20%20%20%0A"/>
        <a href="http://www.enikos.gr/society/541550/apothikefse-afton-ton-arithmo-6944-05-05-05%0A%20%20%20%20%0A"/>
        <a href="http://www.enikos.gr/society/685098/oures-chiliometron-ston-kifiso-photo-anagnosti%0A%20%20%20%20%0A"/>
        <a href="http://www.enikos.gr/society/685097/entasi-stin-eyelpidon-tora%0A%20%20%20%20%0A"/>
        <a href="http://www.enikos.gr/society/685088/peripou-1400-prosfyges-kai-metanastes-eftasan-sta-ellinika-nisia-%0A%20%20%20%20%0A"/>
      </related>
    </article>
  </body>
</html>