<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827177.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T21:08:00+00:00"/>
    <meta property="og:title" content="بررسی توزیع ۱۸میلیارد دلار با حضور مسئولان اطلاعات سپاه و وزارت اطلاعات"/>
    <meta property="og:description" content="سیدحسین نقوی‌حسینی سخنگوی کمیسیون امنیت ملی و سیاست خارجی مجلس شورای اسلامی در گفت‌وگو با فارس، در تشریح نشست عصر امروز کمیسیون متبوعش، ضمن تقدیر و تشکر از تمامی دستگاه‌های امنیتی و انتظامی که در روزهای گذشته جهت تامین امنیت مردم تلاش و شهدایی را تقدیم کردند، اظهار داشت: آقای ذوالنور رئیس کمیسیون امنیت ملی مجلس در این نشست عنوان کرد که این حوادث با نفوذ و تحریک معاندین و دشمنان انقلاب اسلامی صورت گرفته و باعث جان باختن تعدادی از شهروندان و خسارت به اموال عمومی شد که با بیانات معجزه آسای مقام معظم رهبری فروکش کرد."/>
  </head>
  <body>
    <article>
      <h1>بررسی توزیع ۱۸میلیارد دلار با حضور مسئولان اطلاعات سپاه و وزارت اطلاعات</h1>
      <address>
        <time datetime="2019-11-18T21:08:00+00:00">18 Nov 2019, 21:08</time>
      </address>
      <p> شدسخنگوی کمیسیون امنیت ملی مجلس گفت: امروز کمیسیون، موضوع توزیع ۱۸ میلیارد دلار به نرخ ۴۲۰۰ تومان را در حضور مسئولانی از بانک مرکزی، وزارت اطلاعات و اطلاعات سپاه مورد بحث قرار داد.</p>
      <p>سیدحسین نقوی‌حسینی سخنگوی کمیسیون امنیت ملی و سیاست خارجی مجلس شورای اسلامی در گفت‌وگو با فارس، در تشریح نشست عصر امروز کمیسیون متبوعش، ضمن تقدیر و تشکر از تمامی دستگاه‌های امنیتی و انتظامی که در روزهای گذشته جهت تامین امنیت مردم تلاش و شهدایی را تقدیم کردند، اظهار داشت: آقای ذوالنور رئیس کمیسیون امنیت ملی مجلس در این نشست عنوان کرد که این حوادث با نفوذ و تحریک معاندین و دشمنان انقلاب اسلامی صورت گرفته و باعث جان باختن تعدادی از شهروندان و خسارت به اموال عمومی شد که با بیانات معجزه آسای مقام معظم رهبری فروکش کرد.</p>
      <p>وی افزود: آقای ذوالنور در ادامه نشست یادآور شد که مقدمات اجرایی طرح درست فراهم نشده بود و مجلس و نمایندگان نیز مطلع نبودند. رئیس جمهور نیز اخیرا در این زمینه با مردم صحبت نکرده بود.</p>
      <p>نقوی حسینی خاطرنشان کرد: در ادامه جلسه، مجدد موارد ارجاعی شورای نگهبان درباره کنوانسیون عضویت دولت جمهوری اسلامی ایران به کنوانسیون پسماند هسته‌ای و کنترل مواد پرتوزا بررسی شد و براساس نتیجه جمع بندی شروطی در ابتدای کنوانسیون قرار گرفت.</p>
      <p>وی افزود: کمیسیون شرطی برای این کنوانسیون قرار داد، از جمله اینکه «در اجرای این کنوانسیون رعایت بند پنجم اصل سوم قانون اساسی به ویژه در مورد بند 4 بخش یک ماده 6 و بند 4 بخش یک ماده 13 و همچنین ماده 32 الزامی است».</p>
      <p>این نماینده مردم در مجلس شورای اسلامی یادآور شد: همچنین برای جایگزینی آقای کاظم جلالی که اخیرا استعفایشان در صحن تصویب شده صحبت شد و در مورد داوطلبان عضویت در کمیسیون امنیت ملی و سیاست خارجی رأی‌گیری شد. بر اساس نتیجه آراء حجت الاسلام مصطفی ذوالقدر به عضویت کمیسیون درآمد.</p>
      <p>نقوی حسینی ادامه داد: سوال آقای جاسمی نماینده کرمانشاه که در جلسات قبل مطرح شده بود نیز به رأی گذاشته شده و محدوده آن ملی تشخیص داده شد.</p>
      <p>سخنگوی کمیسیون امنیت ملی و سیاست خارجی مجلس شورای اسلامی تصریح کرد: کمیسیون در ادامه موضوع توزیع 18 میلیارد دلار به نرخ 4200 تومان را در حضور مسئولانی از بانک مرکزی، وزارت اطلاعات و اطلاعات سپاه مورد بحث قرار داد.</p>
    </article>
  </body>
</html>