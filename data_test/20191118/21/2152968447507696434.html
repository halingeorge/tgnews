<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/18/obezlesiavaneto-v-brazilska-amazoniia-stigna-rekord.430049"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T21:55:00+00:00"/>
    <meta property="og:title" content="Обезлесяването в бразилска Амазония стигна рекорд"/>
    <meta property="og:description" content="Ръстът е с близо 30%, какви мерки вземат? | Dnes.bg"/>
  </head>
  <body>
    <article>
      <h1>Обезлесяването в бразилска Амазония стигна рекорд</h1>
      <h2>Ръстът е с близо 30%, какви мерки вземат?</h2>
      <address><time datetime="2019-11-18T21:55:00+00:00">18 Nov 2019, 21:55</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Унищожаването на т.нар. дъждовни гори в бразилска Амазония през тази година е достигнало връхна точка за последните десет и повече години. Това сочат данни на бразилската агенция за космически изследвания, огласени днес и цитирани от Ройтерс.</p>
      <p>Според агенцията за 12-те месеца до юли 2019 г. обезлесяването е обхванало 9752 квадратни километра, повишение от 29,5 на сто. По-голямата част от този период съвпада с управлението на десния президент Жаир Болсонаро, който е благоразположен към икономическото развитие на Амазония.</p>
      <p>Това е най-високото годишно равнище в обезлесяването на обширната област от 2009 г. насам, което засилва натиска за промени в екологичната политика на администрацията на президента.</p>
      <p>В коментар за огласените днес данни министърът на околната среда Рикардо Салес каза пред репортери, че правителството ще предприеме срещу увеличаващото се обезлесяване редица мерки, вкл. силови, подпомогнати от сателитни снимки с висока резолюция.</p>
      <p>Той добави, че ще се срещне с губернаторите на щатите в Амазония, за да обсъдят тактиката за борба с проблема.</p>
      <p>По думите му новите числа показват, че е необходима нова стратегия за устойчивото икономическо развитие на Амазония. (БТА)<br/> </p>
    </article>
  </body>
</html>