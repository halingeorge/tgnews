<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_opalennya-ta-garyacha-voda-podorozhchayut-ekspert-nazvav-prichini/938683"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T21:10:00+00:00"/>
    <meta property="og:title" content="Опалення та гаряча вода подорожчають: експерт назвав причини"/>
    <meta property="og:description" content="В Україні суттєве подорожчання газу &amp;mdash; невідворотне, розповів Gazeta.ua Геннадій Рябцев із науково-технічного центру &quot;Психея&quot;. &quot;Вже зараз більша частина теплокомуненерго не може постачати населенню теплоенергію за граничною ціною, яка була встановлена попереднім Кабміном. Причиною ..."/>
  </head>
  <body>
    <article>
      <h1>Опалення та гаряча вода подорожчають: експерт назвав причини</h1>
      <address><time datetime="2019-11-18T21:10:00+00:00">18 Nov 2019, 21:10</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/preview/938/938683_w_300.jpg?v=0"/>
        <figcaption>Якщо газ подорожчає, то зросте ціна як опалення, так і гарячого водопостачання. Фото: Depositphotos</figcaption>
      </figure>
      <p>В Україні суттєве подорожчання газу — невідворотне, розповів <a href="https://gazeta.ua/">Gazeta.ua</a> <b>Геннадій Рябцев</b> із науково-технічного центру "Психея".</p>
      <p>"Вже зараз більша частина теплокомуненерго не може постачати населенню теплоенергію за граничною ціною, яка була встановлена попереднім Кабміном. Причиною цього є прив'язка до котирувань на вільному європейському ринку. На ньому продають надлишки, які залишилися після виконання контрактів на постачання газу. Зрозуміло, що в опалювальний сезон надлишків менше, а ціни вищі. Тільки за 2 тижні листопада вони зросли майже у 1,5 рази", - каже експерт.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_ekspert-poyasniv-skilki-ukrayinci-platitimut-za-gaz-vzimku/937846"/>
      </related>
      <p>Додає, що після 1 січня 2020-го через відсутністю нового контракту маємо ризик падіння тиску в транзитній трубі. Це спричинить додаткові витрати на забезпечення реверсу газу.</p>
      <p>"Крім того, з нового року завершується дія спеціальних зобов'язань Нафтогазу та Укргазвидобування стосовно обмежень вартості природного газу для населення і теплокомуненерго. У собівартості теплової енергії останній становить близько 80%. Якщо газ подорожчає, то зросте ціна як опалення, так і гарячого водопостачання. Населенню не уникнути підвищення тарифів взимку. Скоріше за все, доведеться платити більше, ніж рівень граничних цін сьогодні", - резюмував Рябцев.</p>
      <blockquote>Уряд зняв обмеження на встановлення <a href="https://gazeta.ua/articles/economics/_uryad-skasuvav-obmezhennya-tarifiv-na-opalennya-i-garyachu-vodu/938502">граничної ціни на опалення</a> і гаряче водопостачання. Зокрема скасував постанову від 26 червня 2019-го. За нею теплоенергія для населення не могла коштувати дорожче 1,4 тис. грн/Гкал за наявності приладів обліку. Без них - 35,21 грн за кв. м. За гаряче водопостачання люди не платили більше 83,66 грн за куб. з підключеними рушникосушарками та 75,74 грн за куб. без них.</blockquote>
    </article>
  </body>
</html>