<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/choros-kataskopon-gia-tous-dimitrides"/>
    <meta property="og:site_name" content="Metrosport.gr"/>
    <meta property="article:published_time" content="2019-11-18T21:05:00+00:00"/>
    <meta property="og:title" content="Χορός «κατασκόπων» για τους Δημήτρηδες"/>
    <meta property="og:description" content="Περίπου δέκα ομάδες θα έχουν «μάτια» στο ΟΑΚΑ και για Λημνιό και Γιαννούλη"/>
  </head>
  <body>
    <article>
      <h1>Χορός «κατασκόπων» για τους Δημήτρηδες</h1>
      <h2>Περίπου δέκα ομάδες θα έχουν «μάτια» στο ΟΑΚΑ και για Λημνιό και Γιαννούλη</h2>
      <address><time datetime="2019-11-18T21:05:00+00:00">18 Nov 2019, 21:05</time> by <a rel="author">Κώστας Πετρωτός</a></address>
      <p>Την καλύτερη περίοδο της καριέρας τους διανύουν οι Δημήτρηδες, Λημνιός και Γιαννούλης και αυτό αποτυπώνεται όχι μόνο μέσα από τις εμφανίσεις τους με τον ΠΑΟΚ, αλλά και μέσα από αυτές με την Εθνική ομάδα. Απόλυτα λογικό, κατά συνέπεια, ευρωπαϊκές ομάδες, όπως έχουμε γράψει και σε προηγούμενα φύλλα της "M" να έχει ήδη εκδηλωθεί ενδιαφέρον από ευρωπαϊκούς συλλόγους για τους δύο παίκτες.</p>
      <p>Η τελευταία απόδειξη εκδήλωσης ενδιαφέροντος ήρθε μέσα από την παρουσία του Μάριο Μπράνκο και του Χρήστου Ακκά στα summit του transferroom και του wyscout. Στο πρώτο, που έγινε στη Μαδρίτη και στη διάρκειά του υπήρξαν 15λεπτα τετ-α-τετ με εκπροσώπους άλλων ομάδων, οι δύο απεσταλμένοι του ΠΑΟΚ, άκουσαν ερωτήσεις σχετικά με την τιμή πώλησης των δύο παικτών. Γαλλικές ομάδες είναι βέβαιο πως κατέθεσαν σχετικά ερώτημα, ενώ παρόμοια κατάσταση υπήρξε και στις επαφές με ατζέντηδες που έδωσαν το παρών στο forum του wyscout.</p>
      <h3>Δέκα ομάδες στέλνουν "κατασκόπους" στο ΟΑΚΑ</h3>
      <p> Η νεότερη πληροφορία που αποκαλύπτει σήμερα η "Μ" είναι ότι απόψε στο ΟΑΚΑ θα υπάρξει... παρέλαση εκπροσώπων ευρωπαϊκών ομάδων για να παρακολουθήσουν, κυρίως, τους δύο διεθνείς του ΠΑΟΚ. Σύμφωνα με τις πληροφορίες που έχουμε συγκεντρώσει, σίγουρα θα υπάρχει στις εξέδρες εκπρόσωπος γερμανικής ομάδας που έχει έντονο ενδιαφέρον για τον Λημνιό. Πιθανό είναι να υπάρχουν και γαλλικοί και ιταλικοί σύλλογοι και είναι ξεκάθαρο ότι μία καλή παρουσία από Γιαννούλη και Λημνιό θα μεγαλώσει και άλλο τη ζήτηση για τους δυο παίκτες.</p>
      <p>Ειδικά για τον Λημνιό πρέπει να ξεκαθαρίσουμε το εξής: Χθες, δημοσιεύτηκαν πληροφορίες, σύμφωνα με τις οποίες, ο γνωστός ατζέντης Φάλι Ραμαντάνι, είναι έτοιμος να φέρει πρόταση οκτώ εκατομμυρίων ευρώ στον ΠΑΟΚ. Η αλήθεια είναι πως, όντως, ο γνωστός ατζέντης έχει υπογράψει συμφωνία συνεργασίας με το γραφείο που εκπροσωπεί τον 21χρονο εξτρέμ, προς το παρόν όμως δεν υπάρχει κανένα σημάδι για ύπαρξη πρότασης οκτώ εκατομμυρίων.</p>
      <h3>Ο ΠΑΟΚ παρακολουθεί με αέρα σιγουριάς</h3>
      <p> Σε όλες αυτές τις πληροφορίες, ο ΠΑΟΚ δεν μένει αδιάφορος. Στην Τούμπα έχουν φτάσει τα μηνύματα του ενδιαφέροντος για τους δύο παίκτες, αλλά χωρίς αυτό να δημιουργεί πίεση. Ο ΠΑΟΚ έχει φροντίσει να "δέσει" με υψηλές ρήτρες τους δύο παίκτες. Του Λημνιού είναι στα 15 εκατομμύρια και του Γιαννούλη στα 10. Κατά συνέπεια, είναι αυτός που έχει το πάνω χέρι σε οποιαδήποτε εξέλιξη.</p>
      <p>*Από την έντυπη έκδοση της Metrosport (18/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/pai-gia-rekor-karieras-misits"/>
        <a href="http://www.metrosport.gr/article/ntoougklas-aougkousto-apolafsi-atmosfera-stin-toumpa"/>
        <a href="http://www.metrosport.gr/article/apotheosi-maourisio-matos-ke-epiki-ataka-kill-the-fish"/>
        <a href="http://www.metrosport.gr/article/protini-ton-kiriako-gia-ifipourgo-athlitismou-g-savvidis"/>
        <a href="http://www.metrosport.gr/article/zestama-gia-to-ntermpi-me-ton-olimpiako-anichti-proponisi-vids"/>
        <a href="http://www.metrosport.gr/article/pai-gia-to-anotato-diploma-proponitikis-skiathitis"/>
      </related>
    </article>
  </body>
</html>