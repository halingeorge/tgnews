<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598021/i-anakoinosi-tou-ypeks-meta-tin-synantisi-me-pompeo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T21:51:00+00:00"/>
    <meta property="og:title" content="Η ανακοίνωση του ΥΠΕΞ μετά την συνάντηση με Πομπέο"/>
    <meta property="og:description" content="Οι διμερείς σχέσεις Κύπρου-ΗΠΑ σε μια πλειάδα θεμάτων βρίσκονται σε πορεία σταθερής ενίσχυσης, συμφώνησαν οι Υπουργοί Εξωτερικών Κύπρου και ΗΠΑ, ενώ..."/>
  </head>
  <body>
    <article>
      <h1>Η ανακοίνωση του ΥΠΕΞ μετά την συνάντηση με Πομπέο</h1>
      <address><time datetime="2019-11-18T21:51:00+00:00">18 Nov 2019, 21:51</time> by <a rel="author">SigmaLive</a></address>
      <p>Οι διμερείς σχέσεις Κύπρου-ΗΠΑ σε μια πλειάδα θεμάτων βρίσκονται σε πορεία σταθερής ενίσχυσης, συμφώνησαν οι Υπουργοί Εξωτερικών Κύπρου και ΗΠΑ, ενώ συζήτησαν και τις  προσπάθειες επανέναρξης διαπραγματεύσεων στο Κυπριακό για λύση στην βάση Διζωνικής Δικοινοτικής Ομοσπονδίας (ΔΔΟ).<br/> <br/> <br/>Σύμφωνα με ανακοίνωση του ΥΠΕΞ, ο Υπουργός Εξωτερικών, Νίκος Χριστοδουλίδης, συναντήθηκε την Δευτέρα (18/11) στην Ουάσινγκτον με τον Υπουργό Εξωτερικών των Ηνωμένων Πολιτειών, Μάικ Πομπέο.<br/> <br/>«Κατά την διάρκεια της συνάντησης, οι δύο Υπουργοί είχαν την ευκαιρία να ανασκοπήσουν το πλήρες φάσμα των σχέσεων Κύπρου – ΗΠΑ. Αναγνωρίζοντας ότι οι διμερείς σχέσεις, σε μια πλειάδα θεμάτων, βρίσκονται σε πορεία σταθερής ενίσχυσης, επαναβεβαίωσαν την πολιτική βούληση των κυβερνήσεων των δύο χωρών προς αυτή την κατεύθυνση και συζήτησαν συγκεκριμένους τρόπους για περαιτέρω ενδυνάμωση της συνεργασίας», αναφέρεται.<br/> <br/>Με την ευκαιρία συμπλήρωσης ενός έτους από την υπογραφή της Δήλωσης Προθέσεων μεταξύ της Κυπριακής Δημοκρατίας και των Ηνωμένων Πολιτειών που στόχο έχει την ενίσχυση της διμερούς συνεργασίας στον ευρύτερο τομέα της ασφάλειας, οι κύριοι Χριστοδουλίδης και Πομπέο χαιρέτισαν την πρόοδο που έχει επιτευχθεί μέχρι σήμερα στην υλοποίηση κοινών δράσεων στο πλαίσιο της Δήλωσης, σε τομείς όπως είναι, ανάμεσα σε άλλα, η θαλάσσια ασφάλεια, η καταπολέμηση της τρομοκρατίας, η αντιμετώπιση της διακίνησης παρανόμων ουσιών και υλικών διττής χρήσης, καθώς και η συνεργασία στον τομέα των ανθρωπιστικών επιχειρήσεων, προστίθεται.<br/> <br/>Εξέφρασαν, την ίδια ώρα,  την ικανοποίησή τους για το γεγονός ότι οι δράσεις αυτές συμβάλλουν στην ενίσχυση της σταθερότητας και της ασφάλειας στην ευρύτερη περιοχή.<br/> <br/>Οι δυο Υπουργοί συζήτησαν επίσης τις τελευταίες εξελίξεις στο Κυπριακό, με έμφαση στην προσπάθεια που βρίσκεται σε εξέλιξη με στόχο την επανέναρξη ουσιαστικών  διαπραγματεύσεων, που θα οδηγήσουν σε επίλυση του Κυπριακού στη βάση Διζωνικής Δικοινοτικής Ομοσπονδίας, με τον κ. Χριστοδουλίδη να εκφράζει την ελπίδα πως η Άγκυρα θα επιδείξει την αναγκαία εποικοδομητική διάθεση.    <br/> <br/>Στο πλαίσιο της συζήτησης που είχαν για την κατάσταση και τις τελευταίες εξελίξεις στην ευρύτερη περιοχή της Ανατολικής Μεσογείου, οι κύριοι Χριστοδουλίδης και Πομπέο αντάλλαξαν απόψεις για τις κλιμακούμενες παράνομες τουρκικές δραστηριότητες εντός των θαλασσίων ζωνών της Κυπριακής Δημοκρατίας.<br/> <br/>Τέλος, ο κ. Χριστοδουλίδης ενημέρωσε από πλευράς του για την πρόοδο που έχει επιτευχθεί στην προώθηση των τριμερών μηχανισμών συνεργασίας που η Κύπρος από κοινού με την Ελλάδα έχουν εγκαθιδρύσει με κράτη της περιοχής, που στόχο έχει την από κοινού αντιμετώπιση των προκλήσεων και την ενίσχυση της περιφερειακής συνεργασίας.</p>
    </article>
  </body>
</html>