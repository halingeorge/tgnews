<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827179.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T21:14:00+00:00"/>
    <meta property="og:title" content="دویچه‌وله: شاهزاده سعودی ناپدید شد"/>
    <meta property="og:description" content=" به گزارش فارس، «بسمه بنت سعود بن عبد العزیز آل سعود‎»، از اعضای سرشناس خاندان آل‌‌سعود و فرزند پادشاه سابق این کشور مفقود شده و بیم آن می‌رود بدون طرح اتهام در ریاض بازداشت شده باشد. "/>
  </head>
  <body>
    <article>
      <h1>دویچه‌وله: شاهزاده سعودی ناپدید شد</h1>
      <address>
        <time datetime="2019-11-18T21:14:00+00:00">18 Nov 2019, 21:14</time>
      </address>
      <p>یکی از اعضای سرشناس خاندان آل‌سعود مفقود شده و احتمال می‌رود بدون هیچ اتهامی در ریاض بازداشت شده باشد.</p>
      <p> به گزارش فارس، «بسمه بنت سعود بن عبد العزیز آل سعود‎»، از اعضای سرشناس خاندان آل‌‌سعود و فرزند پادشاه سابق این کشور مفقود شده و بیم آن می‌رود بدون طرح اتهام در ریاض بازداشت شده باشد. </p>
      <p>شبکه خبری «دویچه‌وله» در خبری اختصاصی به نقل از یک منبع نزدیک به «بسمه بنت سعود» نوشته با آنکه او با خانواده‌اش در ارتباط بوده، به دلیل آنکه تحت نظر قرار دارد نمی‌تواند نظراتش را به صورت آزادانه بیان کند. </p>
      <p>بسمه بنت‌سعود از جمله فعالان طرفدار اصلاحات قانونی در عربستان سعودی است. </p>
      <p>بازداشت ادعایی او همراه با دخترش در شرایطی است که گزارش‌های متعددی از قتل، بازداشت، مفقودی و آزار و اذیت منتقدان حکومت سعودی وجود دارد. </p>
      <p>منبع مورد استناد دویچه‌وله گفته بسمه ماه مارس سال جاری هنگامی که قصد داشت برای درمان پزشکی به سوئیس سفر کند به ظن تلاش برای فرار از کشور همراه با دخترش دستگیر شد. از آن زمان به بعد خبری از او در دست نیست. </p>
      <p>اسنادی که به رویت دویچه‌وله رسیده نشان می‌دهد بسمه مجوز داشته روز ۱۸ دسامبر سال گذشته برای درمان پزشکی همراه با دخترش از جده عازم سوئیس شود. «لئونارد بنت»، وکیل آمریکایی این شاهزاده سعودی گفته که هواپیمای او معطل شد و از خروج او از عربستان سعودی جلوگیری به عمل آمد.</p>
      <p>بنت می‌گوید: «از حدود دو ماه بعد او ناپدید شد و کسی خبر ندارد که کجا است. ما بدترین احتمال‌ها را در این باره می‌دادیم.» بنت گفته بعد از تلاش‌های مکرر برای گرفتن خبر از بسمه «او مجددا ظاهر شد، اما بیشتر شبیه گروگان بود.»</p>
      <p>منبع مورد استناد دویچه‌وله گفته مقام‌های سعودی تحقیقاتی را درباره ادعای فرار بسمه آغاز کرده‌اند. او گفت: «مشخص شده که این ادعاها درست نبوده‌اند ولی هنوز نمی‌دانیم چرا او هنوز بازداشت است.»</p>
      <p>وی اضافه کرد نمی‌داند چه کسی دستور دستگیری بسمه را داده ولی اصرار کرد که این دستگیری باانگیزه‌های سیاسی انجام نشده و دستور آن با اطلاع حاکمان سعودی انجام نشده است.</p>
      <p>یکی از دوستان این فعال حقوق بشر که نخواست نامش فاش نشود مفقود شدن او از ماه مارس را تأیید کرد اما گفت خاندان حاکم می‌دانند او کجا است.</p>
    </article>
  </body>
</html>