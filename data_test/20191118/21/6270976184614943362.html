<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/razumkov-vidpoviv-na-prohannya-advokativ-u-spravah-majdanu-sklykaty-pozachergovu-sesiyu-rady/"/>
    <meta property="og:site_name" content="Рубрика"/>
    <meta property="article:published_time" content="2019-11-18T21:17:09+00:00"/>
    <meta property="og:title" content="Разумков відповів на прохання адвокатів у справах Майдану скликати позачергову сесію Ради"/>
    <meta property="og:description" content="Голова Верховної Ради Дмитро Разумков вважає нереалістичним скликання позачергової сесії парламенту на вимогу адвокатів сімей Небесної сотні. Захисники вимагають терміново прийняти закон про Державне бюро розслідувань, щоб слідство у справах Майдану не було призупинено на час передачі всіх матеріалів кримінальних справ з Генпрокуратури до ДБР. «Сьогодні зібрати позачергову сесію буде досить важко, тому що народні […]"/>
  </head>
  <body>
    <article>
      <h1>Разумков відповів на прохання адвокатів у справах Майдану скликати позачергову сесію Ради</h1>
      <address><time datetime="2019-11-18T21:17:09+00:00">18 Nov 2019, 21:17</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/09/1569603900-885-860x580-c-1.jpg"/>
      </figure>
      <p>
        <b>
          <b>Голова Верховної Ради Дмитро Разумков вважає нереалістичним скликання позачергової сесії парламенту на вимогу адвокатів сімей Небесної сотні.</b>
        </b>
      </p>
      <p>Захисники вимагають терміново прийняти закон про Державне бюро розслідувань, щоб слідство у справах Майдану не було призупинено на час передачі всіх матеріалів кримінальних справ з Генпрокуратури до ДБР.</p>
      <p>«Сьогодні зібрати позачергову сесію буде досить важко, тому що народні депутати зараз працюють в округах. Наступний тиждень – це робота в комітетах… Тому я думаю, що це важко зробити», – цитує агентство <a href="https://interfax.com.ua/">Інтерфакс-Україна</a>  заяву Разумкова.</p>
      <p>Він допустив, що Рада може розглянути законопроект і прийняти в цілому в перший робочий день. Депутати зможуть повернутися до цього питання на пленарному тижні 3-6 грудня.</p>
      <related>
        <h4>Читайте також</h4>
        <a href="https://rubryka.com/2019/11/18/u-dbr-stvoryly-pidrozdil-yakyj-rozsliduvatyme-zlochyny-majdanu/"/>
      </related>
      <p>Нагадаємо, <a href="https://rubryka.com/2019/11/17/advokaty-rodyn-nebesnoyi-sotni-vymagayut-sklykannya-pozachergovoyi-sesiyi-verhovnoyi-rady/">адвокатська дорадча група, що об’єднує адвокатів сімей Небесної сотні, закликала скликати позачергову сесію парламенту, щоб продовжити слідство у справах Майдану.</a></p>
      <p>Раніше повідомлялося, що <a href="https://rubryka.com/2019/11/17/rozsliduvannya-zlochyniv-majdanu-zupynytsya-20-lystopada/">Верховна Рада не проголосувала за необхідні поправки до закону про Держбюро розслідувань, які б дозволили продовжити розслідування злочинів Майдану. Як наслідок, слідство зупиниться 20 листопада, а наступне голосування в парламенті відбудеться тільки 3 грудня.</a></p>
    </article>
  </body>
</html>