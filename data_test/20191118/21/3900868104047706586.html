<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562159/dogma-taxi-kai-asfaleia-kai-sto-antikapnistiko-mparaz-elegchwn-se-epicheiriseis"/>
    <meta property="og:site_name" content="NOOZ."/>
    <meta property="article:published_time" content="2019-11-18T21:24:00+00:00"/>
    <meta property="og:title" content="Δόγμα &quot;τάξη και ασφάλεια&quot; και στο αντικαπνιστικό: Μπαράζ ελέγχων σε επιχειρήσεις"/>
    <meta property="og:description" content="Συνεχίζονται οι συστηματικοί έλεγχοι συμμόρφωσης με τις κείμενες διατάξεις περί καπνού σε ολόκληρη την επικράτεια."/>
  </head>
  <body>
    <article>
      <h1>Δόγμα "τάξη και ασφάλεια" και στο αντικαπνιστικό: Μπαράζ ελέγχων σε επιχειρήσεις</h1>
      <address>
        <time datetime="2019-11-18T21:24:00+00:00">18 Nov 2019, 21:24</time>
      </address>
      <p>
        <b>Συνεχίζονται οι συστηματικοί έλεγχοι συμμόρφωσης με τις κείμενες διατάξεις περί καπνού σε ολόκληρη την επικράτεια.</b>
      </p>
      <p>Ειδικότερα, επιθεωρητές-ελεγκτές της Εθνικής Αρχής Διαφάνειας σε συνεργασία με στελέχη της ΕΛ.ΑΣ, πραγματοποίησαν το διάστημα 08-14 Νοεμβρίου ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες.</p>
      <p>Έλεγχοι με ιδιαίτερο ζήλο, στο όνομα ενός ιδιότυπου... "υγιεινισμού" και "αποστείρωσης" του δημόσιου χώρου. Κόντρα στην ελευθερία επιλογής και τα δικαιώματα του καπνιστή. Το κάπνισμα προκαλεί προβλήματα υγείας και ενοχλεί και τους άλλους. Καμία αντίρρηση. </p>
      <p>Αλλά και υπάρχουν και άλλα πράγματα που ενοχλούν και μας κάνουν τη ζωή δύσκολη: Από τη διατροφή, την ποιότητα του περιβάλλοντος στις πόλεις, τις ανθυγιεινές και -πολλές φορές- άκρως βλαβερές συνθήκες εργασίας.</p>
      <p>Ωστόσο, η Πολιτεία έθεσε ως προτεραιότητα να τα βάλει με το... τσιγάρο και τους καπνιστές. </p>
      <p>Οι έλεγχοι, λοιπόν, σύμφωνα με σχετική ανακοίνωση, διενεργήθηκαν από τις μεσημεριανές μέχρι τις πρώτες πρωινές ώρες και επικεντρώθηκαν σε <b>παιδότοπους, καφενεία, καφετέριες, μπαρ, κέντρα διασκέδασης και καταστήματα εστίασης</b>. Οι έλεγχοι αυτοί εντάσσονται στο ενιαίο πρόγραμμα επιχειρησιακής δράσης των ΕΑΔ και ΕΛ.ΑΣ με βασικό στόχο την ενημέρωση, υπό μορφή συστάσεων, των υπευθύνων των καταστημάτων σχετικά με τις διατάξεις του αντικαπνιστικού και τα οφέλη που προκύπτουν για τη δημόσια υγεία, το κοινωνικό σύνολο και την επιχειρηματικότητα.</p>
      <p>
        <b>Διαβάστε: <a href="https://www.nooz.gr/greece/1562072/antikapnistikos-nomos-prostima-ews-10000-eyrw-to-ypsos-twn-poinwn-ana-katigoria">Αντικαπνιστικός νόμος: Πρόστιμα έως 10.000 ευρώ- Το ύψος των ποινών ανά κατηγορία</a></b>
      </p>
      <p>Επισκόπηση ευρημάτων ελέγχων που διενεργήθηκαν στις παραπάνω οκτώ πόλεις 08-14.11.2019:</p>
      <p><b>1.</b> Ελέγχθηκαν 172 περίπου επιχειρήσεις υγειονομικού ενδιαφέροντος με μέγιστο αριθμό 1650 θαμώνων</p>
      <p><b>2.</b> Στο 72% των περιπτώσεων δεν βρέθηκαν καπνίζοντες στους εσωτερικούς χώρους</p>
      <p><b>3</b>. Στο 45% των περιπτώσεων οι υποδειχθέντες ως εξωτερικοί χώροι (ανεξάρτητα από το εάν βρέθηκαν καπνίζοντες κατά τον έλεγχο) ενέπιπταν στον αντικαπνιστικό περιορισμό (άρθρο 16 του Ν.4633/19) καθώς ήταν στεγασμένοι και περίκλειστοι.</p>
      <p><b>4.</b> Στο 55% των περιπτώσεων διαπιστώθηκε είτε απουσία είτε ελλιπής σήμανση σε χώρους που εμπίπτουν στον αντικαπνιστικό περιορισμό.</p>
      <p><b>5.</b> Στο 60% των καταστημάτων διαπιστώθηκαν μέτρα αποτροπής καπνίσματος και ειδικότερα απουσία σταχτοδοχείων εντός των καταστημάτων.</p>
      <p><b>6</b>. Σε 1 στις 4 επιχειρήσεις κατεγράφησαν παρατυπίες (μη ύπαρξη ή μη θεώρηση) σχετικά με την ύπαρξη και τήρηση βιβλίου αναφοράς καπνίσματος.</p>
      <p>Σύμφωνα με την Εθνική Αρχή Διαφάνειας, τα κλιμάκια των ελεγκτών κατέγραψαν τον προβληματισμό των υπευθύνων των καταστημάτων στις περιπτώσεις που οι εξωτερικοί χώροι των επιχειρήσεών τους δεν πληρούσαν τις προδιαγραφές του νόμου, σχετικά με τις τεχνικές παρεμβάσεις που θα μπορούσαν να κάνουν προκειμένου να συμμορφωθούν με τις κείμενες διατάξεις. Σημειώνεται επίσης ότι η πλειοψηφία των ελεγχόμενων επέδειξαν καλή διάθεση και συνεργασία κατά τη διάρκεια του ελέγχου.</p>
      <related>
        <a href="https://www.nooz.gr/greece/1562072/antikapnistikos-nomos-prostima-ews-10000-eyrw-to-ypsos-twn-poinwn-ana-katigoria"/>
      </related>
    </article>
  </body>
</html>