<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197823/ohe-perissotera-apo-100-000-paidia-kratoyntai-stis-hpa-se-sxesi-me-ti-metanasteysi"/>
    <meta property="og:site_name" content="CNN.gr"/>
    <meta property="article:published_time" content="2019-11-18T21:57:33+00:00"/>
    <meta property="og:title" content="ΟΗΕ: Περισσότερα από 100.000 παιδιά κρατούνται στις ΗΠΑ σε σχέση με τη μετανάστευση"/>
    <meta property="og:description" content="Περισσότερα από 100.000 παιδιά τελούν αυτή τη στιγμή υπό κράτηση στις ΗΠΑ σε σχέση με τη μετανάστευση. Ο αριθμός αυτός περιλαμβάνει τα παιδιά που κρατούνται..."/>
  </head>
  <body>
    <article>
      <h1>ΟΗΕ: Περισσότερα από 100.000 παιδιά κρατούνται στις ΗΠΑ σε σχέση με τη μετανάστευση</h1>
      <h2>Περισσότερα από 100.000 παιδιά τελούν αυτή τη στιγμή υπό κράτηση στις ΗΠΑ σε σχέση με τη μετανάστευση. Ο αριθμός αυτός περιλαμβάνει τα παιδιά που κρατούνται μαζί με τους γονείς τους και τους ανηλίκους που κρατούνται χωριστά, έγινε σήμερα γνωστό από τον ΟΗΕ.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:57 , 18 November 2019</p>
      <p>«Ο συνολικός αριθμός των (παιδιών) υπό κράτηση ανέρχεται σε<b> 103.000</b>» δήλωσε στο Γαλλικό Πρακτορείο ο Μάνφρεντ Νόβακ, ο βασικός συντάκτης της Παγκόσμιας Έρευνας των Ηνωμένων Εθνών για τα Παιδιά που στερούνται την ελευθερία τους.</p>
      <p>Ο ειδικός χαρακτήρισε «μετρημένο» αυτόν τον υπολογισμό, που βασίζεται σε επίσημα στοιχεία όπως και σε επιπλέον «πολύ αξιόπιστες» πηγές.</p>
      <p><b>Σε διεθνές επίπεδο, τουλάχιστον 330.000 παιδιά βρίσκονται υπό κράτηση</b> σε 80 χώρες για λόγους που σχετίζονται με τη μετανάστευση, σύμφωνα με την ίδια έρευνα.</p>
      <p>«Η κράτηση παιδιών που σχετίζεται με τη μετανάστευση δεν πρέπει ποτέ να εξετάζεται (…), προς το συμφέρον του παιδιού. Υπάρχουν πάντα άλλες λύσεις» εξήγησε ο Νόβακ σε δημοσιογράφους στη Γενεύη.</p>
      <p>Ο ίδιος διευκρίνισε ότι στον αριθμό των 103.000 παιδιών που κρατούνται στις ΗΠΑ συμπεριλαμβάνονται <b>ασυνόδευτοι ανήλικοι,</b> εκείνοι που συνελήφθησαν με τους δικούς τους και εκείνοι που τους χώρισαν από τους γονείς τους πριν από την κράτηση.</p>
      <p>Η έρευνα εξετάζει κυρίως τις <b>παραβιάσεις της Σύμβασης των Δικαιωμάτων των Παιδιών</b>, που ορίζει ότι η κράτηση παιδιών δεν πρέπει να χρησιμοποιείται παρά «μονάχα ως ένα μέτρο έσχατης λύσης και για τη συντομότερη δυνατή διάρκεια».</p>
      <p>Οι ΗΠΑ είναι το μοναδικό κράτος μέλος του ΟΗΕ που δεν έχει επικυρώσει τη Σύμβαση, η οποία τέθηκε σε ισχύ το 1990.</p>
      <p>Όμως, όπως υπογράμμισε ο Νόβακ, αυτό δεν απαλλάσσει τη διοίκηση του προέδρου<b> Ντόναλντ Τραμπ</b> από τις ευθύνες που φέρει σε σχέση με την κράτηση των παιδιών μεταναστών στα σύνορα των ΗΠΑ με το Μεξικό.</p>
      <p>«Το να διαχωρίζει κανείς τα παιδιά από τους γονείς τους, όπως έγινε από τη διοίκηση Τραμπ, ακόμα και τα μικρά παιδιά, στα σύνορα με το Μεξικό (…) συνιστά μια απάνθρωπη μεταχείριση είτε απέναντι στους γονείς είτε απέναντι στο παιδί» υπογράμμισε ο ίδιος.</p>
      <p>Ο αξιωματούχος του ΟΗΕ επισήμανε ότι η αμερικανική διοίκηση δεν απάντησε σε ένα ερωτηματολόγιο που εστάλη στα κράτη μέλη για να συμμετάσχουν στην έρευνα.</p>
      <p>Συνολικά, η έρευνα των Ηνωμένων Εθνών κατέδειξε ότι <b>7 εκατομμύρια παιδιά στερούνται την ελευθερία τους παγκοσμίως.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197794/mitsotakis-se-perifereiarxes-deixte-allileggyi-pros-ta-nisia">Μητσοτάκης σε περιφερειάρχες: Δείξτε αλληλεγγύη προς τα νησιά</a>
        </li>
        <li>
          <a href="https://www.cnn.gr/news/kosmos/story/197793/oklaxoma-pyrovolismoi-se-katastima-plirofories-gia-nekroys">Οκλαχόμα: Πυροβολισμοί σε κατάστημα – Τρεις νεκροί</a>
        </li>
        <li>
          <a href="https://www.cnn.gr/news/ellada/story/197787/moria-tragikos-thanatos-vrefoys-9-minon-sos-gia-2-500-paidia">Μόρια: Τραγικός θάνατος βρέφους 9 μηνών – SOS για 2.500 παιδιά</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/100/ohe">ΟΗΕ</a>
        </li>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197814/snapshot/19-11-14_0013__DPX1090.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197825/snapshot/6330-2.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197784/snapshot/2756901.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197786/snapshot/Capture-n43.JPG"/>
      </figure>
    </article>
  </body>
</html>