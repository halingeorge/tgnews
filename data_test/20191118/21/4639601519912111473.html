<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/inbox/anoigei-ksana-to-sxoleio-tis-pakistanikis-koinotitas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T21:45:43+00:00"/>
    <meta property="og:title" content="Ανοίγει ξανά το σχολείο της Πακιστανικής Κοινότητας"/>
    <meta property="og:description" content="Το σχολείο της Πακιστανικής Κοινότητας θα λειτουργήσει και πάλι ενώ ο Δήμος Αθηναίων παραχωρεί χώρους σε 45 σχολεία της πόλης σε ένα πλήθος από συλλογικότητες"/>
  </head>
  <body>
    <article>
      <h1>Ανοίγει ξανά το σχολείο της Πακιστανικής Κοινότητας</h1>
      <h2>Το σχολείο της Πακιστανικής Κοινότητας θα λειτουργήσει και πάλι ενώ ο Δήμος Αθηναίων παραχωρεί χώρους σε 45 σχολεία της πόλης σε ένα πλήθος από συλλογικότητες</h2>
      <address><time datetime="2019-11-18T21:45:43+00:00">18 Nov 2019, 21:45</time> by <a rel="author">ΤοΒΗΜΑ Team</a></address>
      <p>Η απόφαση του δημοτικού συμβουλίου εγκρίθηκε κατά πλειοψηφία ενώ παιδιά από το σχολείο της Πακιστανικής Κοινότητας, σε μια συμβολική ένδειξη διαμαρτυρίας, κάθισαν σε θρανία και καρέκλες στην πλατεία Κοτζιά, την ώρα της συνεδρίασης του δημοτικού συμβουλίου.</p>
      <p>Με την δήλωση του δημάρχου Αθηναίων Κώστα Μπακογιάννη ότι «θέλουμε ανοιχτά, δημοκρατικά, δημόσια σχολεία και για αυτό κάνουμε ένα πάρα πολύ μεγάλο βήμα προχωρώντας σε δωρεάν παραχωρήσεις» εγκρίθηκε κατά πλειοψηφία, από το Δημοτικό Συμβούλιο της Αθήνας η παραχώρηση χώρων σε 45 σχολεία όλων των δημοτικών κοινοτήτων, σε συλλόγους γονέων και κηδεμόνων, πολιτιστικούς και αθλητικούς συλλόγους, ενορίες και άλλους φορείς για την υλοποίηση δράσεων σε ώρες εκτός σχολικού προγράμματος.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <h3>Τι περιλαμβάνουν οι δράσεις</h3>
      <p>Πρόκειται για δράσεις που αφορούν, μεταξύ άλλων, εκμάθηση ξένων γλωσσών, διεξαγωγή εξετάσεων γλωσσομάθειας, ενισχυτική διδασκαλία, ανάπτυξη δεξιοτήτων, εκμάθηση παραδοσιακών χορών, δημιουργική απασχόληση παιδιών, προπονήσεις, αθλητικές και παιδαγωγικές δραστηριότητες κ.α.</p>
      <p>«Θεωρούμε ότι με αυτόν τον τρόπο όχι μόνο ανοίγουμε τα σχολεία στους Αθηναίους και τις Αθηναίες, αλλά ταυτόχρονα -και αυτό είναι πάρα πολύ σημαντικό- ο Δήμος Αθηναίων στηρίζει έμπρακτα τους αδύναμους» τόνισε ο δήμαρχος Αθηναίων.</p>
      <p>Ταυτόχρονα επεσήμανε ότι το Δημόσιο σχολείο δεν προσφέρεται για πολιτική εκμετάλλευση από κανέναν, με αφορμή την συζήτηση που έγινε τις προηγούμενες ημέρες για το σχολείο της Πακιστανικής κοινότητας στα Σεπόλια το οποίο θα λειτουργήσει κανονικά.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>