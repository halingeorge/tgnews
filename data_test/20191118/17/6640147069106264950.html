<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/playstation-5-xbox-scarlett-frequenza-cpu/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T17:34:00+00:00"/>
    <meta property="og:title" content="PlayStation 5 e Xbox Scarlett: aumenta la frequenza di CPU | Game Division"/>
    <meta property="og:description" content="Secondo alcune indiscrezioni rilasciate al portale GamingBolt, le prossime console potrebbero avere un aumento del 50% della frequenza dei processori."/>
  </head>
  <body>
    <article>
      <h1>PlayStation 5 e Xbox Scarlett: aumenta la frequenza di CPU | Game Division</h1>
      <address>
        <time datetime="2019-11-18T17:34:00+00:00">18 Nov 2019, 17:34</time>
      </address>
      <p>Nonostante non manchino di certo ancora tantissime uscite destinate a quella che è l’attuale generazione di console (come The Last of Us Part II o Cyberpunnk 2077), cresce sempre di più l’interesse da parte dei giocatori e dell’industry in generale per la prossima generazione, capitanata rispettivamente da <b>PlayStation 5</b> e <b>Xbox Scarlett</b>. Delle console in sè ancora si sa poco sfortunatamente, quindi bisognerà per forza di cose attendere il prossimo <b>Electronic Entertainment Expo 2020</b> fissato per giugno, per conoscere maggiori dettagli a riguardo quali il prezzo e la data d’uscita.</p>
      <p>In una recente intervista rilasciata al portale videoludico GamingBolt, <b>Ivan Pabiarzhyn</b> di My.Games (conosciuto per aver lavorato sul free-to-play Warface) avrebbe rilasciato interessanti informazioni riguardanti il processore delle console di nuova generazione. Secondo Pabiarzhyn, i nuovi processori AMD implementati presenteranno una velocità di <b>frequenza</b> pari al <b>50% in più di quella attuale</b>.</p>
      <figure>
        <img src="https://www.tomshw.it/images/images/2019/10/playstation-5-57486.768x432.jpg"/>
      </figure>
      <p>Leggi anche: <a href="https://www.tomshw.it/?post_type=hardware&amp;p=563504">Microsoft investe sui chip Graphcore nella corsa all’IA</a></p>
      <p>Questo permetterà, sempre a detta di Pabiarzhyn, di ottenere un netto miglioramento a livello qualitativo nei titoli del futuro, anche in termini quantitativi a livello di dettagli e dimensione dei mondi di gioco, oltre ad una migliore intelligenza artificiale rispetto ai titoli odierni.</p>
      <p>Non sarà questa però l’unica innovazione possibile grazie all’aumento di frequenza: sarà possibile creare effetti inaccessibili prima d’ora, come ad esempio la <b>propagazione fisica</b> del suono dai muri o altre strutture simili, che potrà rivoluzionare il mondo degli sparatutto competitivi, che al momento si concentrano totalmente sui riflessi e sulla velocità di reazione del giocatore. Sicuramente tante altre implementazioni a livello tecnico e di gameplay ci aspettano per questa nuova generazione di console: non ci rimane che attendere ulteriori dichiarazioni a riguardo da parte di entrambe le compagnie di riferimento. Vi ricordiamo infine che sia PlayStation 5 che Xbox Scarlett sono previste entro la <b>fine del 2020</b>, con la conferma dell’uscita di PlayStation 5 entro natale dello stesso anno.</p>
      <blockquote>Hai voglia di giocare alle ultime esclusive realizzate da Sony? Acquista subito allora PlayStation 4 a questo <a href="https://toms.it/nz4mW">indirizzo</a>!</blockquote>
    </article>
  </body>
</html>