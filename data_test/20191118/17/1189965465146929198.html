<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259709/i-airbnb-ypegrapse-symfonia-me-toys-olympiakoys-agones-egine-xorigos-mexri-to-2028"/>
    <meta property="og:site_name" content="LiFO"/>
    <meta property="article:published_time" content="2019-11-18T17:31:00+00:00"/>
    <meta property="og:title" content="Η Airbnb υπέγραψε συμφωνία με τους Ολυμπιακούς Αγώνες - Έγινε χορηγός μέχρι το 2028"/>
    <meta property="og:description" content="Η Airbnb έκανε μεγάλη χορηγική συμφωνία με τη ΔΟΕ μέχρι τους Ολυμπιακούς Αγώνες του 2028, συμβάλλοντας παράλληλα στις δομές φιλοξενίας"/>
  </head>
  <body>
    <article>
      <h1>Η Airbnb υπέγραψε συμφωνία με τους Ολυμπιακούς Αγώνες - Έγινε χορηγός μέχρι το 2028</h1>
      <h2>Η Airbnb έκανε μεγάλη χορηγική συμφωνία με τη ΔΟΕ μέχρι τους Ολυμπιακούς Αγώνες του 2028, συμβάλλοντας παράλληλα στις δομές φιλοξενίας</h2>
      <address><time datetime="2019-11-18T17:31:00+00:00">18 Nov 2019, 17:31</time> by <a rel="author">NEWSROOM</a></address>
      <p>
        <b>Η <a href="https://www.lifo.gr/tags/Airbnb">Airbnb</a> έκανε συμφωνία χορηγίας των <a href="https://www.lifo.gr/tags/%CE%9F%CE%BB%CF%85%CE%BC%CF%80%CE%B9%CE%B1%CE%BA%CE%BF%CE%AF+%CE%91%CE%B3%CF%8E%CE%BD%CE%B5%CF%82">Ολυμπιακών Αγώνων</a> μέχρι το 2028 σε μια προσπάθεια να μειωθεί το κόστος διαμονής γύρω από την μεγάλη αυτή αθλητική διοργάνωση.</b>
      </p>
      <p>Η Airbnb ανέφερε ότι η συνεργασία με τη Διεθνή Ολυμπιακή Επιτροπή (IOC) θα καλύψει πέντε Ολυμπιακούς και Παραολυμπιακούς Αγώνες κατά τα επόμενα εννέα χρόνια. Αυτή η περίοδος καλύπτει επίσης τους θερινούς αγώνες στο Παρίσι το 2024 και του Λος Άντζελες το 2028, καθώς και τους Χειμερινούς Ολυμπιακούς Αγώνες στο Πεκίνο το 2022 και του Μιλάνου τέσσερα χρόνια αργότερα.</p>
      <p>Να σημειωθεί πως οι συγκεκριμένες πόλεις αποτελούν hotspot για ενοικιάσεις μέσω της πλατφόρμας.</p>
      <p>Περισσότερες λεπτομέρειες για την συμφωνία δεν έγιναν γνωστές, αλλά οι Financial Times ανέφεραν πως το κόστος της ανέρχεται σε 500 εκατ. δολάρια.</p>
      <p>Ο πρόεδρος της Διεθνούς Ολυμπιακής Επιτροπής, Τόμας Μπαχ, σχολίασε πως η συνεργασία δεν θα αντικαταστήσει το Ολυμπιακό Χωριό αλλά θα λειτουργήσει περισσότερο ως «εγγύηση διαμονής» για επισκέπτες, οικογένειες αθλητών και αξιωματούχους, καθώς αναμένεται να μειώσει την ανάγκη των πόλεων που φιλοξενούν τους Αγώνες για επένδυση σε νέα ξενοδοχεία.</p>
      <p>«Ένας από τους στόχους μας είναι να κάνουμε τους Ολυμπιακούς Αγώνες πιο βιώσιμους. Η συγκεκριμένη συμφωνία θα βοηθήσει πολύ καθώς θα παρέχει διαμονή η οποία θα μειώσει τα έξοδα των διοργανωτών των Ολυμπιακών Αγώνων και των υπολοίπων ενδιαφερομένων», ανέφερε ο ίδιος σε εκδήλωση στο Λονδίνο, όπου ανακοινώθηκε η συνεργασία.</p>
      <p>Το περασμένο καλοκαίρι, ντόπιοι διαμαρτυρήθηκαν έντονα στο Ρίο ντε Τζανέιρο όπου έγιναν οι Ολυμπιακοί Αγώνες λόγω του τεράστιου κόστους διοργάνωσης, την στιγμή που η Βραζιλία βιώνει έντονη οικονομική κρίση.</p>
      <p>Με πληροφορίες από Reuters, Business Insider, Financial Times</p>
    </article>
  </body>
</html>