<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_startuvala_akademiya_gromadskoi_uchasti_331031.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T17:18:00+00:00"/>
    <meta property="og:title" content="У Львові стартувала Академія громадської участі"/>
    <meta property="og:description" content="Сьогодні, 18 листопада, у Львові стартувала Академія громадської участі — платформа, яка об’єднає посадовців, депутатів міської ради та представників громадськості, з метою кращого розуміння та пошуку рішень для поточних проблем у партисипативному процесі прийняття рішень. Про це Гал-інфо повідомили у прес-службі ЛМР."/>
  </head>
  <body>
    <article>
      <h1>У Львові стартувала Академія громадської участі</h1>
      <h2>Сьогодні, 18 листопада, у Львові стартувала Академія громадської участі — платформа, яка об’єднає посадовців, депутатів міської ради та представників громадськості, з метою кращого розуміння та пошуку рішень для поточних проблем у партисипативному процесі прийняття рішень. Про це Гал-інфо повідомили у прес-службі ЛМР.</h2>
      <address>
        <time datetime="2019-11-18T17:18:00+00:00">18 Nov 2019, 17:18</time>
      </address>
      <slideshow>
        <figure>
          <img src="https://galinfo.com.ua/media/gallery/full/a/c/acadgromuchasti.jpg"/>
          <figcaption>У Львові стартувала Академія громадської участі</figcaption>
        </figure>
        <figure>
          <img src="https://galinfo.com.ua/media/gallery/full/a/c/acadgromuchasti1.jpg"/>
          <figcaption>У Львові стартувала Академія громадської участі</figcaption>
        </figure>
        <figure>
          <img src="https://galinfo.com.ua/media/gallery/full/a/c/acadgromuchasti2.jpg"/>
          <figcaption>У Львові стартувала Академія громадської участі</figcaption>
        </figure>
        <figure>
          <img src="https://galinfo.com.ua/media/gallery/full/a/c/acadgromuchasti3.jpg"/>
          <figcaption>У Львові стартувала Академія громадської участі</figcaption>
        </figure>
      </slideshow>
      <p>Її метою є пошук рішень у сфері містобудування, застосування ефективних форм та методів залучення громадськості та е-демократія.</p>
      <p>ʺДуже символічно, що такий захід відбувається після підбиття підсумків рекордного за показниками конкурсу Громадського бюджету м. Львова. Понад 100 тис. львів’ян віддали свої голоси за проєкти Громадського бюджету на 2020 рік. Це є завершення певного етапу життя міста Львова.</p>
      <p>Колись ми лише розпочинали розвивати такі проєкти, а сьогодні їх сприймають як належне. Ми не будемо зупинятись на досягненому. Я хочу наголосити на важливості громадської участі у сфері містобудування. Адже участь громадян додає балансу для органу місцевого самоврядування та прийняття рішеньʺ, — зазначив заступник міського голови з питань містобудування Любомир Зубач.</p>
      <p>Зокрема, керівник проєкту Ради Європи ʺСприяння участі громадян у демократичному процесі прийняття рішень в Україніʺ Володимир Кебало відзначив лідерство Львова у партисипативному процесі.</p>
      <p>ʺЗавдання громадської участі — забезпечити громадянам участь у демократичному процесі участі. І цьогоріч Львів став лідером на рівні із багатьма європейськими містами.</p>
      <p>Академія громадської участі допоможе подолати бар’єри у прийнятті рішень та дозволить приймати важливі рішення з врахуванням голосу кожного громадянина. Наші спільні цілі — покращення якості життя громадиʺ, — відзначив він.</p>
      <p>Так, протягом трьох днів роботи Академії, через презентації, інтерактивні практичні семінари та обговорення, учасники матимуть можливість ідентифікувати спільні бар’єри у партисипативному процесі прийняття рішень; спираючись на факти, зміцнити практичні навички щодо ведення конструктивного діалогу; розробити реалістичні дорожні карти з метою подальшої участі неурядових організацій у процесі прийняття рішень міської ради, зокрема у сфері містобудування.</p>
      <p>Дискусії супроводжуватимуться презентаціями історій успіху у Львові та в інших країнах, а також дебатами щодо бар’єрів, з якими наразі стикаються зацікавлені сторони. Процесу сприятиме робота всіх учасників (публічні службовці та представники громадськості) над проблемами, які знайомі їм як жителям Львова. Очікується, що це допоможе обговоренню та наблизить його до більш реальної ситуації щодо дебатів, які наразі тривають у місті. Також, залучення міжнародних тренерів сприятиме забезпеченню застосування міжнародних стандартів та досвіду під час пошуку ефективного розв’язання місцевих проблем.</p>
      <p>Формат Академії поєднує аналіз минулих ситуацій, презентації різноманітних практик громадської участі, роботу з наявними проблемами та активну взаємодію між представниками міської влади та громадськості через роботу в групах. Очікується, що такий формат сприятиме досягненню довгострокових результатів. З одного боку, обидві сторони зможуть визнати свої відмінні погляди та підходи, що має допомогти усунути деяку напругу у діалозі. З іншої сторони, зміцнення довіри слугуватиме активом для запуску та вдосконалення сталого діалогового процесу. Це особливо необхідно в час зростаючої політичної поляризації через розбіжності у поглядах стосовно певних фактів та недостатній рівень довіри.</p>
    </article>
  </body>
</html>