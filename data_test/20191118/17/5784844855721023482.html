<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/upogljivi-huawei-mate-x-na-kitajskem-ze-razprodan.html?RSS66a32454c0016fa73ad0cf9c4bb2c92b"/>
    <meta property="og:site_name" content="Računalniške novice"/>
    <meta property="article:published_time" content="2019-11-18T17:00:00+00:00"/>
    <meta property="og:title" content="Upogljivi Huawei Mate X na Kitajskem že razprodan"/>
    <meta property="og:description" content="Trg upogljivih pametnih telefonov trenutno vodi Motorolin model Razr, vendar tudi ostali tehnološki velikani ne zaostajajo prav veliko. Tukaj mislimo predvsem na Huawei, ki ima pri"/>
  </head>
  <body>
    <article>
      <h1>Upogljivi Huawei Mate X na Kitajskem že razprodan</h1>
      <address>
        <time datetime="2019-11-18T17:00:00+00:00">18 Nov 2019, 17:00</time>
      </address>
      <p>Trg upogljivih pametnih telefonov trenutno vodi Motorolin model Razr, vendar tudi ostali tehnološki velikani ne zaostajajo prav veliko. Tukaj mislimo predvsem na Huawei, ki ima pripravljene pomembne novice: težko pričakovani upogljivi model Mate X, ki je sicer izšel s precejšnjo zamudo, a je končno prišel na police trgovin na Kitajskem. Po pričakovanjih je model že razprodan. </p>
      <p>Zgolj na kratko, za osvežitev spomina, <b>Huawei Mate X</b> je opremljen s procesorjem Kirin 980, 8GB RAM-a, 512GB pomnilniškega prostora in 5G tehnologijo. Poganja ga 4.500 mAh baterija in pa "super-hitro" 55W polnjenje. Vsekakor številke, ki navdušujejo potencialne kupce in tudi strokovno javnost. Morda smo malce razočarani, da se Huawei ni odločil za novejši procesor Kirin 990, kajti pri ceni, ki je postavljena kot osnovna, bi pričakovali, da ob nakupu dobimo le najboljše. Kljub temu je procesor Kirin 980 zelo zmogljiv in povsem zadostuje potrebam tudi najzahtevnejših uporabnikov. </p>
      <p>Upogljivi ekran pokrije 8-inčno (20,32-centimetrsko) diagonalo, ko je odprt in 6,6-inčno (16,7-centimetrsko), ko je zaprt. Za razliko od modela Galaxy Fold je upogljivi panel izpostavljen tudi, ko je naprava zaprta. Mnogi se sprašujejo, kaj se zgodi ob poškodbi ekrana, ki je po vseh napovedih precej občutljiv. Huawei je podal uraden odgovor, da bo zamenjava ekrana stala okrog 350 evrov. Glede na ceno telefona to niti ni tako grozno, vendar še vedno ni ravno poceni. Za primerjavo naj povemo, da Samsung Galaxy Fold stane dobrih 1.800 evrov, vendar ta cena vključuje tudi brezplačna popravila ekranov v prvem letu uporabe naprave. Naslednje popravilo pa stane okrog 135 evrov. </p>
      <p>Huawei bi naj kmalu obnovil prodajne zaloge modelov Mate X, informacij o tem, kdaj bi naj bil telefon na voljo izven meja Kitajske, pa še nimamo. </p>
    </article>
  </body>
</html>