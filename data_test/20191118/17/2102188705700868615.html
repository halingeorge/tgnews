<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653844/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T17:12:00+00:00"/>
    <meta property="og:title" content="Суд відпустив голову &quot;Укрексімбанку&quot; під заставу"/>
    <meta property="og:description" content="Печерський районний суд Києва звільнив з-під варти голову правління АТ “Укрексімбанк” Олександра Гриценка і відпустив його під заставу в розмірі 2 млн 998 тис 681 грн."/>
  </head>
  <body>
    <article>
      <h1>Суд відпустив голову "Укрексімбанку" під заставу</h1>
      <address>
        <time datetime="2019-11-18T17:12:00+00:00">18 Nov 2019, 17:12</time>
      </address>
      <p>Печерський районний суд Києва звільнив з-під варти голову правління АТ "Укрексімбанк" Олександра Гриценка і відпустив його під заставу в розмірі 2 млн 998 тис. 681 грн.</p>
      <p><b>Джерело:</b> "<a href="https://www.ukrinform.ua/rubric-society/2820493-golovu-ukreksimbanku-zvilnili-zpid-varti-zastava-majze-3-miljona.html">Укрінформ</a>" </p>
      <p><b>Деталі:</b> Таким чином суд не задовольнив <a href="https://www.pravda.com.ua/news/2019/11/18/7232313/">клопотання прокуратури</a>, яка клопотала про запобіжний захід для голови "Укрексімбанку" у вигляді застави в розмірі 100 млн грн і взяття його під варту на 50 днів.</p>
      <p>У Гриценка є 5 днів для внесення застави.</p>
      <p>Суддя також зобов'язав підозрюваного не відлучатися з Києва, не спілкуватися зі свідками, здати паспорти і документи для виїзду за кордон і носити електронний засіб контролю, а також повідомляти прокурора про зміну місця проживання та місця роботи.</p>
      <p>
        <b>Передісторія: </b>
      </p>
      <p>16 листопада ЗМІ, зокрема телеканали "Прямий" та "5 канал", повідомили про викрадення глави "Укрексімбанку" Олександра Гриценка.</p>
      <p>В СБУ заявили, що Гриценка <a href="https://www.pravda.com.ua/news/2019/11/16/7232172/">затримала СБУ</a> за дорученням Генпрокуратури в межах кримінального провадження за ознаками вчинення злочинів, передбачених ч.1 ст. 255, ч.5 ст. 191, ч.3 ст. 209 КК. </p>
      <p>Згодом у СБУ заявили, що Гриценка затримано за підозрою у <a href="https://www.pravda.com.ua/news/2019/11/16/7232180/">сприянні легалізації доходів</a>, одержаних незаконним шляхом високопосадовцями часів Януковича. </p>
      <p>Гриценко очолив державний "Укрексімбанк" <a href="https://www.epravda.com.ua/news/2014/08/5/480028/">у 2014 році</a>, був призначений на посаду ексголовою НБУ Валерією Гонтаревою, у 2017 р. був одним з претендентів на посаду голови НБУ після рішення Гонтаревої піти <a href="https://www.pravda.com.ua/news/2017/04/10/7140773/">у відставку.</a></p>
      <p>
        <a href="https://www.pravda.com.ua/news/2019/11/18/7232328/">Українська правда</a>
      </p>
    </article>
  </body>
</html>