<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597974/xartopolemos-dixos-telos-kyvernisis-akel-gia-to-kataskopeftiko-van"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T17:51:00+00:00"/>
    <meta property="og:title" content="Χαρτοπόλεμος δίχως τέλος Κυβέρνησης – ΑΚΕΛ για το κατασκοπευτικό βαν"/>
    <meta property="og:description" content="Δεν λέει να κοπάσει ο &quot;χαρτοπόλεμος&quot; ανάμεσα σε Κυβέρνηση και ΑΚΕΛ, με φόντο το κατασκοπευτικό βαν.   To όλο ζήτημα προέκυψε από την περασμένη..."/>
  </head>
  <body>
    <article>
      <h1>Χαρτοπόλεμος δίχως τέλος Κυβέρνησης – ΑΚΕΛ για το κατασκοπευτικό βαν</h1>
      <address><time datetime="2019-11-18T17:51:00+00:00">18 Nov 2019, 17:51</time> by <a rel="author">SigmaLive</a></address>
      <p>Δεν λέει να κοπάσει ο "χαρτοπόλεμος" ανάμεσα σε Κυβέρνηση και ΑΚΕΛ, με φόντο το κατασκοπευτικό βαν.</p>
      <p>To όλο ζήτημα προέκυψε από <a href="https://www.sigmalive.com/news/local/597522/antidraseis-gia-to-kataskopeftiko-van-stin-kypro-video">την περασμένη Παρασκευή</a> (15/11), όταν το ΑΚΕΛ μέσω του Γενικού Γραμματέα, Άντρου Κυπριανού, εξέδωσε γραπτή ανακοίνωση ζητώντας απαντήσεις από την κυβέρνηση, με αφορμή δημοσίευμα του περιοδικού Forbes για όχημα εξοπλισμένο με τελευταίας τεχνολογίας κατασκοπευτικά εργαλεία, το οποίο φέρεται να κυκλοφορεί στην Λάρνακα.</p>
      <p>Η διαμάχη κυβέρνησης  - ΑΚΕΛ συνεχίστηκε και καθ' όλη την διάρκεια του Σαββατοκύριακου μέχρι και την Δευτέρα (18/11).</p>
      <p>Συγκεκριμένα, τη Δευτέρα, o Γ.Γ του ΑΚΕΛ δήλωσε μεταξύ άλλων ότι: «Δεν πρόκειται να δεχτούμε αυτή η υπόθεση να κουκουλωθεί. Διότι λέγονται, επαναλαμβάνω πάρα πολλά. Ξέρουμε αρκετά. Ξέρουμε πολύ περισσότερα από αυτά τα οποία λέμε δημόσια, αλλά θα αναμένουμε να ακούσουμε από την κυβέρνηση. Και όταν ακούσουμε από την κυβέρνηση, τότε θα τοποθετηθούμε και εμείς δημόσια».</p>
      <p>Ερωτηθείς ο Άντρος Κυπριανού εάν θεωρεί ότι στην υπόθεση μπορεί να εμπλέκονται πολιτικά πρόσωπα, ανέφερε: «Έχει γραφτεί ότι η συγκεκριμένη εταιρεία είχε σχέσεις με πολιτικά κόμματα. Περιμένουμε να ακούσουμε, επαναλαμβάνω, από την κυβέρνηση».</p>
      <p>Παράλληλα, ο κ. Κυπριανού, ζήτησε όπως εξασφαλίσει το αδιάβλητο της διερεύνησης ο Γενικός Εισαγγελέας.</p>
      <p>
        <b>Από το 2011 απάντησε ο Προδρόμου</b>
      </p>
      <p>Το Προεδρικό, απαντώντας στο ΑΚΕΛ, υποστήριξε ότι η συγκεκριμένη εταιρεία είχε πάρει άδεια και <a href="https://www.sigmalive.com/news/politics/597935/nea-topothetisi-ke-gia-to-kataskopeftiko-van-i-etaireia-pire-adeia-to-2011">είχε ενεργοποιηθεί στην χώρα μας από το 2011</a>, δηλαδή επί Προεδρίας Χριστόφια.</p>
      <p>«Ο Πρόεδρος της Δημοκρατίας έχει ιδιαίτερη ευαισθησία σε ό,τι αφορά τον σεβασμό της ιδιωτικής ζωής, της ασφάλειας και των προσωπικών δεδομένων και ως εκ τούτου έδωσε από την πρώτη στιγμή οδηγίες στον Υπουργό Δικαιοσύνης και Δημόσιας Τάξης ούτως ώστε να διερευνηθεί αρμοδίως το περιστατικό και οι σχετικές πληροφορίες, για τις δραστηριότητες της εν λόγω εταιρείας», σημείωσε ο κυβερνητικός εκπρόσωπος, Πρόδρομος Προδρόμου.</p>
      <p>«Ο Πρόεδρος της Δημοκρατίας θεωρεί ότι προκειμένου να διασφαλίσουμε τον σεβασμό της ιδιωτικής ζωής, την προστασία των προσωπικών δεδομένων και την ασφάλεια των επικοινωνιών των πολιτών, αποτρέποντας την εκμετάλλευση κενών στο ρυθμιστικό πλαίσιο, πρέπει να εγκριθεί το νομοσχέδιο που έχει καταθέσει η Κυβέρνηση στην Βουλή», πρόσθεσε.</p>
      <p>
        <b>«Απαντήστε επί της ουσίας»</b>
      </p>
      <p>Το ΑΚΕΛ, μετά από την τοποθέτηση Προδρόμου, επανήλθε εκ νέου καλώντας την κυβέρνηση να απαντήσει επί της ουσίας, όπως ανέφερε.</p>
      <p>«Η κυβέρνηση αντί να απαντήσει στα αδήριτα ερωτήματα που τίθενται σε σχέση με το κατασκοπευτικό βαν, προσπαθεί να θολώσει τα νερά καταφεύγοντας στην προσφιλή της τακτική. Λίγο πολύ φταίνε οι προηγούμενοι και πάλι. Ισχυρίζεται ο Κυβερνητικός Εκπρόσωπος ότι η εταιρεία πήρε άδεια από το 2011».</p>
      <p>Και προσθέτει το ΑΚΕΛ: «Δεν μας λέει όμως, πήρε άδεια για παρακολουθήσεις και για κατοχή παράνομου εξοπλισμού παρακολούθησης; Εμείς καλούμε την κυβέρνηση να ερευνήσει τα πάντα».</p>
      <p>
        <b>Για να θέσει εκ νέου τα σχετικά ερωτήματα προς την κυβέρνηση:</b>
      </p>
      <p>·           Να μας πει τι άδεια είχε η συγκεκριμένη εταιρεία;</p>
      <p>·           Για ποιες δραστηριότητες;</p>
      <p>·           Πότε ήρθε το βαν;</p>
      <p>·           Ποιοι είχαν εμπλακεί και ποιοι έχουν ευθύνη για τον έλεγχο που έπρεπε να γίνει;</p>
      <p>·           Ποιος έδωσε τις άδειες;</p>
      <p>«Τα περί πρόθεσης της κυβέρνησης να νομοθετήσει, ακούγονται στα αυτιά του μέσου πολίτη ως έμμεση παραδοχή ευθυνών», καταλήγει το ΑΚΕΛ.</p>
    </article>
  </body>
</html>