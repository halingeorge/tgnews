<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/izchezna-izvestnata-sauditska-printsesa-basma-bint-saud.html"/>
    <meta property="og:site_name" content="News.bg"/>
    <meta property="article:published_time" content="2019-11-18T17:34:10+00:00"/>
    <meta property="og:title" content="Изчезна известната саудитска принцеса Басма бинт Сауд"/>
    <meta property="og:description" content="&quot;Страхуваме се от най-лошото&quot;"/>
  </head>
  <body>
    <article>
      <h1>Изчезна известната саудитска принцеса Басма бинт Сауд</h1>
      <address>
        <time datetime="2019-11-18T17:34:10+00:00">18 Nov 2019, 17:34</time>
      </address>
      <p><b>Принцеса Басма бинт Сауд</b> бин Абдулазис ал Сауд, известна саудитска кралска особа, която се е застъпвала за хуманитарни каузи, е <b>изчезнала</b>, като смята, че е под <b>домашен арест в Рияд</b> без повдигнато обвинение, съобщава "Дойче веле".</p>
      <p>Източник, близък до принцесата, който е пожелал да остане анонимен заради опасения за сигурността, е казал, че въпреки че семейството е било в контакт с кралската особа, принцеса Басма <b>не може да говори открито, защото комуникациите ѝ се следят</b>.</p>
      <p>Принцеса Басма отдавна се <b>застъпва за конституционна реформа и хуманитарни проблеми</b> в Саудитска Арабия и в целия регион.</p>
      <p>Предполагаемият ѝ домашен арест, заедно с дъщеря ѝ, идва, след като саудитски критици вбесиха фактическия саудитски държавен ръководител - престолонаследника Мохамед бин Салман, което доведе до убийството, изчезването, хвърлянето в затвора и сплашването на критици и части от кралското семейство.</p>
      <p>Саудитските власти не са отговорили на исканията на "Дойче веле" за коментар.</p>
      <p>Източникът е уточнил, че принцеса Басма е била <b>задържана през март тази година по подозрение, че се е опитала да избяга от страната с пълнолетната си дъщеря</b>, след като тя е трябвало да пътува до Швейцария за лечение. Оттогава, твърдят източниците, саудитските власти не са отговорили на исканията им за информация.</p>
      <p>Документи, видени от "Дойче веле", показват, че принцеса Басма е имала разрешения да излети от Джеда на 18 декември миналата година, придружена от дъщеря си, за спешна медицинска помощ по искане на швейцарския ѝ лекар. Американският адвокат, който е организирал евакуацията ѝ - Леонард Бенет, е казал, че самолетът на принцесата не е получил разрешение да излети и не ѝ е било разрешено да напусне.</p>
      <p>Бенет каза около два месеца след това, "<b>тя просто излезе от радара, никой не знае къде е. Всъщност се страхувахме от най-лошото</b>".</p>
      <p>След продължителни опити да ѝ се обадят, "тя се появи и <b>звучеше като заложница</b>", каза той.</p>
      <p>Въпреки че полетът е бил за Женева, Бенет уточни, че тъй като е планирано да пътува през Турция, разглеждана от Рияд като враждебна страна, <b>пътуването е предизвикало съмнения</b>.</p>
      <p>"Те направиха разследване, за да установят дали (твърденията за бягство) са верни и вече са го приключили, но и досега няма отговор", уточни източникът, близък до принцеса Басма, допълвайки: "Оказа се, че е <b>невярна информация, но все още не знаем защо е задържана</b>."</p>
      <p>Източникът е уточнил, че не знаят кой е поръчал нейния арест, но настоя, че той <b>не бил политически мотивиран и не бил поръчан със знанието на управляващите</b> кралски особи.</p>
      <p>Приятел и бизнес колега на принцесата, който също не е пожелал самоличността му да бъде разкрита, потвърди, че принцесата е "изчезнала" от март, но заяви, че <b>управляващото семейство трябва да знае къде се намира</b>.</p>
      <p>"Няколко източници там твърдят, че не смятат, че Мохамед бин Салман знае, но аз не съм съгласен - <b>той знае</b>. Затова искаме да знаем каква е неговата позиция. Защо е задържана?"</p>
      <p>Майка на пет деца, принцеса Басма започна да пише за саудитските медии през 2006 г., но след това стана бизнесдама и обществен глас за реформи, с които невинаги са били съгласни владетелите на страната.</p>
    </article>
  </body>
</html>