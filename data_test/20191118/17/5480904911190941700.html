<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-posilovala-nepatrne-k-euru-a-o-pet-haleru-k-dolaru/1822559?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T17:28:00+00:00"/>
    <meta property="og:title" content="Koruna posilovala nepatrně k euru a o pět haléřů k dolaru"/>
    <meta property="og:description" content="Praha - Koruna na začátku nového týdne posílila nepatrně o haléř k euru, v 17:00 se podle serveru Patria Online obchodovala za 25,58 Kč/EUR. Vůči dolaru si česká měna polepšila o pět haléřů na 23,10 Kč/USD. Na informace Českého statistického úřadu o říjnovém zpomalení meziroční růstu cen průmyslových výrobců na 0,9 procenta koruna nereagovala. Pražská burza ztratila během dne téměř půl procenta."/>
  </head>
  <body>
    <article>
      <h1>Koruna posilovala nepatrně k euru a o pět haléřů k dolaru</h1>
      <address><time datetime="2019-11-18T17:28:00+00:00">18 Nov 2019, 17:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Koruna na začátku nového týdne posílila nepatrně o haléř k euru, v 17:00 se podle serveru Patria Online obchodovala za 25,58 Kč/EUR. Vůči dolaru si česká měna polepšila o pět haléřů na 23,10 Kč/USD. Na informace Českého statistického úřadu o říjnovém zpomalení meziroční růstu cen průmyslových výrobců na 0,9 procenta koruna nereagovala. Pražská burza ztratila během dne téměř půl procenta.</p>
      <p>Z pátečního vyjádření guvernéra České národní banky (ČNB) Jiřího Rusnoka vyplývá, že současné nastavení úrokových sazeb odpovídá situaci, ve které se v rámci hospodářského cyklu nachází česká ekonomika. Úroveň sazeb nicméně ještě stále neodpovídá představám ČNB, v jaké výši by měly být.</p>
      <p>"Já bych se však nedivil, kdyby v příštích měsících otočil názor. Dnes zveřejněné ceny v průmyslu byly totiž překvapivě nízké," uvedl hlavní ekonom Next Finance Vladimír Pikora. Trh podle něj počítal s meziročním zpomalením růstu na 1,3 procenta. "Zdá se, že se tady již projevuje slabost západoevropského průmyslu. A ten v nejbližších měsících růst nezačne. Jinými slovy, nedivil bych se, kdyby nás teď čekala pár měsíců stagnace úrokových sazeb následovaná mírným poklesem," dodal Pikora. </p>
      <p>Index pražské burzy PX v pondělí klesl o 0,46 procenta na 1078,18 bodu. Téměř 1,8 procenta ztratily akcie Erste Bank, dolů šly také cenné papíry pojišťovny VIG, tabákové firmy Philip Morris a antivirové společnosti Avast. Vyplývá to z internetových stránek burzy. Česká koruna nepatrně posílila vůči euru a výrazněji k dolaru.</p>
      <p>"V Praze byla nálada smíšená, většina titulů si dnes ve srovnání s pátkem pohoršila," uvedl analytik Komerční banky Bohumil Trampota. Objem obchodů byl pod dlouhodobým průměrem, dodal.</p>
      <p>Akcie Erste Bank odepsaly 1,79 procenta na 834,20 koruny. Podle makléře Fio banky Josefa Dudka reagovaly na pokles západoevropského bankovního sektoru po hlasech z Evropské centrální banky, že v případě zhoršení situace je prostor k dalšímu snížení sazeb.</p>
      <p>Cenné papíry dalších dvou bank naopak mírně rostly. Komerční bance zpevnily o 0,13 procenta na 783,50 koruny, Monetě Money Bank o 0,38 procenta na 79,50 Kč. "Pojišťovna VIG potom odevzdala 0,94 procenta na 633 Kč," doplnil Dudek.</p>
      <p>Akcie Philip Morris si pohoršily o 0,84 procenta na 14.160 korun a Avastu zlevnily o 0,76 procenta na 131 korun. Cenné papíry elektrárenské společnosti ČEZ naproti tomu vzrostly o 0,39 procenta na 515 Kč.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,59 | 25,58</li>
        <li>Kč/USD | 23,15 | 23,10</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>