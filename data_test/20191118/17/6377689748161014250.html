<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1574098311-tim-khall-vezu-do-lvova-suveniry-dlia-partneriv.html"/>
    <meta property="og:site_name" content="Footboom.com"/>
    <meta property="article:published_time" content="2019-11-18T17:31:51+00:00"/>
    <meta property="og:title" content="Тім Халл: &quot;Везу до Львова сувеніри для партнерів&quot;"/>
    <meta property="og:description" content="Свій перший матч у зелено-білій футболці Тім Халл провів у серпні проти донецького &quot;Олімпіка&quot;. Найближчої неділі &quot;леви&quot; прийматимуть донеччан на &quot;Україні&quot;, проте захисник через дискваліфікацію не зможе допомогти своїм партнерам. Кілька днів тому він зіграв проти Сербії у Белграді й вже завтра повертається до Львова після свого прем’єрного офіційного матчу у складі національної збірної Люксембургу. – Тіме, у четвер ти провів перший офіційний поєдинок у складі збірної Люксембургу. Які враження? – Так, раніше я грав лише у товариських матчах. Для мене є великою честю представляти свою країну і я дуже гордий носити футболку збірної. Зустріч проти сербів розпочалася непросто для нас. Суперник високо пресингував – особливо помітно це було протягом перших 25 хвилин. Мітровіч і Тадіч діяли дуже якісно і нам було непросто їх стримувати. Щоправда, в середині першого тайму нам вдалося повернутися в гру і нав’язати свій футбол. Хоч Люксембург і поступився, втім по перерві ми двічі забили. Більше того, у нас були всі шанси…"/>
  </head>
  <body>
    <article>
      <h1>Тім Халл: "Везу до Львова сувеніри для партнерів"</h1>
      <address>
        <time datetime="2019-11-18T17:31:51+00:00">18 Nov 2019, 17:31</time>
      </address>
      <p>Свій перший матч у зелено-білій футболці Тім Халл провів у серпні проти донецького "Олімпіка". Найближчої неділі "леви" прийматимуть донеччан на "Україні", проте захисник через дискваліфікацію не зможе допомогти своїм партнерам. Кілька днів тому він зіграв проти Сербії у Белграді й вже завтра повертається до Львова після свого прем’єрного офіційного матчу у складі національної збірної Люксембургу. <br/><br/><b>– Тіме, у четвер ти провів перший офіційний поєдинок у складі збірної Люксембургу. Які враження?</b><br/>– Так, раніше я грав лише у товариських матчах. Для мене є великою честю представляти свою країну і я дуже гордий носити футболку збірної. Зустріч проти сербів розпочалася непросто для нас. Суперник високо пресингував – особливо помітно це було протягом перших 25 хвилин. Мітровіч і Тадіч діяли дуже якісно і нам було непросто їх стримувати. Щоправда, в середині першого тайму нам вдалося повернутися в гру і нав’язати свій футбол. Хоч Люксембург і поступився, втім по перерві ми двічі забили. Більше того, у нас були всі шанси для того, щоб відзначитися ще раз і уникнути поразки.</p>
      <p><b>– Ти не брав участі у двобоях з Україною, однак чи можеш порівняти українську та сербську збірні? </b><br/>– Як на мене, Сербія сильніша в індивідуальному плані. У їхньому складі чимало зірок: Тадіч, Мітровіч, Мілінковіч-Савіч, Коларов. Це дуже потужні гравці. Проте Україна сильна своїми командними діями. Вони діють злагоджено і показують класний футбол.</p>
      <p><b>– Вчора ти потрапив у заявку на матч проти Португалії.</b><br/>– Безперечно, я хочу виходити на поле у кожному поєдинку. Тим більше, якщо це протистояння з сильним суперником, де грає один з найкращих гравців в історії. В будь-якому разі мої партнери зробили все, щоб гідно зіграти проти португальців.</p>
      <p><b>– Після зустрічі Кріштіану Роналду назвав газон стадіону "Жозі Бартель" "картопляним полем". Він справді був у гнітючому стані?</b><br/>– Він був жахливим! Реально жахливим. Всі були розчаровані такою якістю газону. Якщо чесно, то поле просто зіпсували. Дуже шкода, адже це повинна була бути велика гра із заповненими трибунами. Для обох команд стан газону став справжнім розчаруванням.</p>
      <p><b>– Відбір на чемпіонат Європи завершено, пауза на матчі збірних добігла кінця. Настав час повертатися у розташування команд?</b><br/>– Вже завтра я повернуся в Україну, а сьогодні насолоджуюся вихідним днем. Я давно не бачив рідних і хочу провести з ними час в Люксембурзі. Почуваю себе трохи втомленим, хоча загалом все гаразд. На жаль, я не допоможу "Карпатам" на вихідних у грі з "Олімпіком" через дискваліфікацію – у Маріуполі я отримав четверту жовту картку. Однак я максимально зосереджений на виступах за "Карпати". Попереду на хлопців чекає дуже важлива гра і я сподіваюся, що ми здобудемо три очки.</p>
      <p><b>– Чи існує в колективі традиція, коли ти привозиш партнерам сувеніри з виїзних матчів?</b><br/>– Так, поїду до Львова не з порожніми руками. Хлопці попросили привезти три футболки збірної Люксембургу. Тому везу сувеніри Підківці, Кудрику та Понде.</p>
      <p><b>– З моменту твого переїзду до Львова ти провів 11 поспіль поєдинків без замін. Повністю освоївся у новому середовищі? </b><br/>– Я почуваюся чудово в "Карпатах", у нас класна команда, мені подобається місто. Можу сказати, що отримую задоволення тут, мене все влаштовує. Єдина проблема – наші результати. Вважаю, що ми показуємо непоганий футбол, за винятком гри в дербі, коли ми зіграли слабо. Загалом все чудово, варто тільки покращити позицію в турнірній таблиці. Ми часто переважаємо суперника, але не можемо здобути необхідні очки. Маємо додати, щоб розраховувати на більше.</p>
      <related>
        <h4>Читайте также:</h4>
        <a href="https://www.footboom.com/ukrainian/high/1572603086-dalekobiinyk-kudryk-i-bankir-khall-karpativtsi-zustrilys-iz-vbolivalnykamy-video.html"/>
      </related>
    </article>
  </body>
</html>