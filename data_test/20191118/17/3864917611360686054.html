<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2820668-v-okupovanomu-krimu-vze-pocav-diati-zakon-pro-izolaciu-runeta.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T17:17:00+00:00"/>
    <meta property="og:title" content="В окупованому Криму вже почав діяти закон &quot;про ізоляцію Рунета&quot;"/>
    <meta property="og:description" content="В окупованому Криму вже спостерігаються проблеми із захистом особистих даних користувачів інтернету."/>
  </head>
  <body>
    <article>
      <h1>В окупованому Криму вже почав діяти закон "про ізоляцію Рунета"</h1>
      <h2>В окупованому Криму вже спостерігаються проблеми із захистом особистих даних користувачів інтернету.</h2>
      <address>
        <time datetime="2019-11-18T17:17:00+00:00">18 Nov 2019, 17:17</time>
      </address>
      <p>Про це заявила <a href="https://crimeahrg.org/ru/v-krymu-uzhe-est-problemy-s-zashhitoj-lichnyh-dannyh-polzovatelej-sedova/?fbclid=IwAR2OiSURdQNjx8bHkw1BUi20F_nRgUNbxfmUgXlgxfzwE3tDZtHH1mjjyKc">експерт Кримської правозахисної групи Ірина Сєдова</a>.</p>
      <p>"Діють обмеження щодо блокування деяких сайтів, які Росія вважає «неправильними», екстремістськими, або ж просто небажаними ... Ми знаємо, що російські соцмережі видають доступ до персональних даних людей, яких держава вважає екстремістами чи терористами, або ж не сподобався якийсь допис. Вони можуть відкрити кримінальну справу і запитати ці дані у власника сайту через спецслужби. Такі випадки теж були, ми це фіксуємо ", - сказала вона.</p>
      <p>Як наголошується, в РФ з 1 листопада набув чинності закон «Про стійкий <a href="https://www.ukrinform.ua/tag-internet">інтернет</a> в Росії» (ЗМІ його називають «законом про надійний (безпечний) Рунет» або «про ізоляцію Рунета»). Його офіційна мета — забезпечити стійку роботу інтернету в Росії в разі "ворожих дій" інших країн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819684-u-krimu-skoro-povnistu-zakriut-svobodu-internetu-sencov.html">У Криму скоро повністю закриють свободу інтернету — Сенцов</a>
      </blockquote>
      <p>Згідно з положеннями цього закону за наявності загрози безпеці Роскомнагляд може брати на себе централізоване керування мережею, тобто, керувати трафіком і блокувати доступ до того чи іншого сайту без попередження.</p>
      <p>Анексований Крим, фактично, буде також охоплений дією цієї системи, наголошують правозахисники.</p>
    </article>
  </body>
</html>