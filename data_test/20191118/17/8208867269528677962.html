<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/oncologia/news/2019/11/18/news/cosi_i_nostri_microbi_influenzano_le_cure_anti_cancro-241352547/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T17:46:00+00:00"/>
    <meta property="og:title" content="Così i nostri batteri influenzano le cure anti cancro"/>
    <meta property="og:description" content="Uno studio dell'Istituto nazionale dei tumori di Milano in pazienti con tumori alla prostata e testa collo mostra il ruolo del microbiota nel modulare la"/>
  </head>
  <body>
    <article>
      <h1>Così i nostri batteri influenzano le cure anti cancro</h1>
      <h2>Uno studio dell'Istituto nazionale dei tumori di Milano in pazienti con tumori alla prostata e testa collo mostra il ruolo del microbiota nel modulare la risposta alla radioterapia. Un convegno internazionale, Mibioc, fa il punto sulle nuove prospettive</h2>
      <address><time datetime="2019-11-18T17:46:00+00:00">18 Nov 2019, 17:46</time> by <a rel="author">TINA SIMONIELLO</a></address>
      <p>È come un vero proprio organismo, quello che ci portiamo dentro: un organismo composto milioni di specie differenti di microrganismi: di batteri, funghi, virus e protozoi che popolano il nostro tratto digerente, dal cavo orale all’intestino. È il microbiota, un grande e variegato simbionte, che acquisiamo al momento della nascita, cambia con noi e ci accompagna per tutta la vita. E la cui composizione ha un ruolo importante – sempre più importante, stando ai numerosi studi pubblicati – nei meccanismi che determinano o favoriscono l’insorgenza di diverse malattie: dall’obesità alle infiammazioni croniche, dalle patologie autoimmuni alla sindrome metabolica fino al diabete. Ma la domanda è: il microbiota gioca una parte anche in oncologia? Questa comunità di Dna ‘estranei’, dentro di noi ma non nostri, potrebbe essere coinvolto nell’origine anche del cancro e nella risposta dei pazienti alle cure? “Ci sono segni evidenti che il microbiota possa influenzare lo sviluppo di un tumore, ma come questo accada è ancora oggetto di studio”, risponde Riccardo Valdagni, direttore di Radioterapia oncologica 1 e del Programma prostata dell’Istituto nazionale dei tumori di Milano (Int). Proprio per questo, il 21 e il 22 novembre l’Istituto nazionale dei tumori ospiterà “<a href="https://www.istitutotumori.mi.it/pagina-articolo/-/asset_publisher/QdaLDEjXASJj/content/il-microbiota-in-oncologia">Mibioc – The way of the microbiota in cancer</a>”, il primo convegno internazionale sul ruolo del microbiota in ambito oncologico, di cui Valdagni è presidente.<br/> </p>
      <h3>Lo studio sul ruolo dei batteri nella cura dei tumori alla prostata e testa-collo</h3>
      <p>Alcuni recenti studi preclinici e pochi studi clinici condotti su diversi tipi di tumore supportano il ruolo chiave del microbiota intestinale (e in misura minore del microbiota salivare) nel modulare la risposta ai farmaci chemioterapici, alla radioterapia e alla immunoterapia, e anche la tossicità delle cure. Nuovi dati arrivano ora dal dipartimento di Radioterapia dell’Int che, in collaborazione con quello di Oncologia sperimentale, sta conducendo da tre anni una ricerca proprio in questo ambito. L’obiettivo è predire quali pazienti in radioterapia per tumori della prostata e testa-collo sono più soggetti agli effetti collaterali delle cure. “Circa il 10% dei pazienti con tumore alla prostata è più sensibile e a maggior rischio di effetti collaterali anche severi, e questa percentuale aumenta drammaticamente durante e dopo la radioterapia per i tumori testa-collo”, spiega Ester Orlandi, della struttura complessa di Radioterapia Oncologica 2 dell’Int: “Il nostro studio vuole affrontare il tema della sensibilità individuale alla radiazione con un approccio innovativo, cercando cioè di stabilire l’esistenza di una associazione tra il tipo di microbiota e la probabilità di sviluppare effetti collaterali della radioterapia. Questo ci darà la possibilità di comprendere il ruolo del microbiota per il trattamento personalizzato dei tumori e di sviluppare strumenti - come dieta o probiotici e batteri ingegnerizzati sinteticamente - attraverso cui manipolare il microbiota stesso a fini terapeutici”.<br/> </p>
      <h3>Batteri e immunoterapia</h3>
      <p>Si è anche visto che i pazienti che rispondono meglio all’immunoterapia sono quelli con un microbioma intestinale molto ricco di specie diverse. È un dato, questo, osservato in diversi studi. “L’evidenza che un microbioma ricco in termini di diversità sia garanzia di un sistema immunitario più efficiente sembra quindi consolidata”, sottolinea Licia Rivoltini, responsabile della struttura semplice Immunoterapia dei tumori umani dell’Int. “Quindi, una dieta sana sembra essere al momento attuale un primo importante strumento di modulazione del microbioma nel regolare la risposta immunitaria anti-tumore”.<br/><br/>“Mantenere un buon equilibrio tra batteri, funghi e virus che convivono nel nostro intestino ma anche nella bocca, sulla cute e nelle vie genito-urinarie è fondamentale per far funzionare al meglio il nostro organismo”, aggiunge Valdagni: “E’ necessario, infatti, evitare la sopraffazione di un gruppo di batteri, virus, funghi o protozoi rispetto ad un altro per ridurre la concentrazione di molecole pro-infiammatorie nel sangue”. La grande speranza è ovviamente quella di capire se attraverso una manipolazione del microbioma si possa un giorno rendere sensibili al controllo del sistema immunitario quei tumori che di natura non lo sono. “Molte sono le strategie in corso di studio - dice ancora l’oncologo - dal trapianto fecale ai prebiotici (sostanze che promuovono la crescita di alcune specie batteriche del microbiota, ndr), i probiotici e vari interventi dietetici specifici. Non abbiamo però ancora alcuna indicazione in merito alla reale utilità di questo tipo di interventi, né che esistano microbi più o meno in grado di influenzare favorevolmente la risposta immunitaria anti-tumore”.<br/> </p>
      <h3>Probiotici sì o no? Dipende</h3>
      <p>I fronti della ricerca sono molti. E’ noto, per esempio, che gli antibiotici hanno un’azione negativa sui microrganismi che ospitiamo, infatti per non alterare l’equilibrio del microbioma nelle fasi di attivazione della risposta immunitaria anti-cancro nei pazienti sottoposti a immunoterapie se ne limita l’uso. Ma che dire dei probiotici, cioè dei microrganismi vivi e vitali?  “L’uso dei probiotici è ancora da approfondire – risponde Cecilia Gavazzi, responsabile della struttura semplice Nutrizione clinica dell’Int: “Da un lato vi è l’indicazione all’utilizzo di probiotici contenenti Lattobacilli per la prevenzione della diarrea in pazienti con malattia addominale e candidati a chemio-radioterapia, ma dall’altro ne è sconsigliato l’uso indiscriminato, specialmente se il paziente è immunodepresso, per un possibile rischio di eventi avversi”.<br/> </p>
      <h3>Microbiota e origine del cancro: servono studi</h3>
      <p>“La questione del ruolo del microbiota in oncologia in termini di eziopatogenesi, cioè di origine del cancro, e di risposta alle cure, è un tema interessante quanto complesso”, osserva Giordano Beretta, Presidente dell’Associazione italiana di oncologia medica (Aiom) e responsabile dell’Oncologia medica all’Humanitas Gavazzeni di Bergamo: “Ed è anche un argomento sul quale abbiamo segnali dalla ricerca, ma non ancora conclusioni. Che i miliardi di microrganismi che popolano il nostro sistema digerente abbiano un effetto sull’efficacia dei farmaci è certamente possibile. Sappiamo che il microbioma è importante nei trattamenti immunoterapici, ed è evidente anche solo se pensiamo che le cure antibiotiche che impattano negativamente su qualità e quantità delle specie della flora intestinale hanno effetti avversi sulla risposta alle cure. Per quanto riguarda la relazione tra microrganismi ospiti e origine del cancro sappiamo meno. È possibile che un rapporto ci sia, almeno per alcuni tipi di cancro. E’ sicuramente necessario indagare la relazione tra tumori e i microrganismi che ci abitano”.</p>
    </article>
  </body>
</html>