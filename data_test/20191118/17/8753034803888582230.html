<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/qLxG3e/oedegaard-kan-gaa-glipp-av-storkamp"/>
    <meta property="og:site_name" content="Aftenbladet"/>
    <meta property="article:published_time" content="2019-11-18T17:41:13+00:00"/>
    <meta property="og:title" content="Ødegaard kan gå glipp av storkamp"/>
    <meta property="og:description" content="Martin Ødegaard trente ikke med Real Sociedad mandag. Rekker han Real Madrid-kampen lørdag?"/>
  </head>
  <body>
    <article>
      <h1>Ødegaard kan gå glipp av storkamp</h1>
      <h2>Martin Ødegaard trente ikke med Real Sociedad mandag. Rekker han Real Madrid-kampen lørdag?</h2>
      <address><time datetime="2019-11-18T17:41:13+00:00">18 Nov 2019, 17:41</time> by <a rel="author">NTB</a></address>
      <p>Det er vel tre uker siden han fikk en smell i foten i en kamp mot Celta Vigo.</p>
      <p>Ødegaards mulige «retur» til Santiago Bernabéu er en snakkis også i Spania. Han fikk med seg et kort innhopp (som tidenes yngste Real Madrid-spiller) i serien og en hel cupkamp før han ble leid ut til Heerenveen og Vitesse Arnhem.</p>
      <p>Mundo Deportivo skrev mandag morgen at «dagens attraksjon er om Ødegaard deltar på treningen eller ikke».</p>
      <p>I <a href="https://www.marca.com/futbol/real-sociedad/2019/11/18/5dd1663eca474149788b4628.html">Marca</a> het det at «oppmerksomheten i dag (mandag) er fokusert på Ødegaard».</p>
      <aside>
        <a href="https://www.aftenbladet.no/article/sa-Xg3Po7.html">Sommeridrettssjefen før OL: – Jeg har båret på en drøm</a>
      </aside>
      <p>Men <a href="https://real-sociedad.diariovasco.com/odegaard-entrenamiento-zubieta-lesion-20191118175123-nt.html">nordmannen var ikke å se</a> på den åpne ettermiddagstreningen til Real Sociedad. Det gjenstår nå fire økter før Real Madrid-kampen. Storklubben fra Madrid har fire seire og en uavgjort og 16–0 i målforskjell på sine fem siste kamper.</p>
      <p>Real Sociedad møter også Eibar og Valladolid før Barcelona kommer på besøk til San Sebastian 14. desember.</p>
      <p>Ødegaard gikk glipp av to seriekamper og landslagets to oppgjør mot Færøyene og Malta på grunn av skaden.</p>
    </article>
  </body>
</html>