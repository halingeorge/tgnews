<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/kauza-bulovka-policie-zadrzela-byvaleho-poslance-snajdra-a-dalsi-osoby-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T17:38:00+00:00"/>
    <meta property="og:title" content="Kauza Bulovka: Policie obvinila bývalého poslance Šnajdra a další osoby"/>
    <meta property="og:description" content="Policie dnes zadržela a obvinila bývalého poslance ODS Marka Šnajdra kvůli údajným manipulacím se zakázkami pražské Nemocnice Na Bulovce. Spolu s ním obvinila další čtyři lidi, uvedl server Lidovky.cz. Kvůli přidělování zakázek v pražských nemocnicích policie už dříve obvinila mimo jiné podnikatele Tomáše Horáčka, bývalou ředitelku Nemocnice na Bulovce Andreu Vrbovskou nebo někdejšího ředitele nemocnice Františka Nováka."/>
  </head>
  <body>
    <article>
      <h1>Kauza Bulovka: Policie obvinila bývalého poslance Šnajdra a další osoby</h1>
      <address><time datetime="2019-11-18T17:38:00+00:00">18 Nov 2019, 17:38</time> by <a rel="author">ČTK ,Redakce</a></address>
      <p>"Mohu potvrdit, že policie dnes obvinila pět fyzických a dvě právnické osoby v souvislosti se zakázkou na obnovu lineárních urychlovačů v Nemocnici Na Bulovce," řekla Lidovým novinám vrchní státní zástupkyně Lenka Bradáčová. Podle serveru iROZHLAS.cz se obvinění týká zakázky z roku 2016. </p>
      <figure>
        <img src="https://g.denik.cz/63/10/bulovkacvd_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/audit-v-nemocnici-na-bulovce-zjistil-pochybeni-ve-vysi-800-milionu-20181022.html">Audit v Nemocnici Na Bulovce zjistil pochybení ve výši 800 milionů Přečíst článek ›</a>
      </aside>
      <p>Státní zástupce Vrchního státního zastupitelství Zdeněk Matula na webu uvedl, že policie trestně stíhá pět lidí a dvě firmy. Podezřívá je ze zjednání výhody při zadání veřejné zakázky, při veřejné soutěži a veřejné dražbě, přijetí úplatku a podplacení. Případ souvisí s veřejnou zakázkou Nemocnice Na Bulovce na obnovu lineárních urychlovačů včetně příslušenství. Předpokládaná hodnota zakázky byla 120 milionů korun. Obvinění byli zadrženi, dodal státní zástupce.</p>
      <h3>Pád Nečasovy vlády</h3>
      <p>Šnajdr figuroval v kauze, která v roce 2013 přispěla k pádu vlády tehdejšího premiéra Petra Nečase. Státní zástupce tvrdí, že Nečas, jeho žena Jana (dříve Nagyová) a někdejší náměstek ministra zemědělství Roman Boček v roce 2012 přislíbili poslancům Šnajdrovi, Petru Tluchořovi a Ivanu Fuksovi lukrativní funkce za to, že se vzdají mandátu a nechají projít vládní daňový balíček, s nímž nesouhlasili. Poté, co byl balíček schválen, se Šnajdr stal předsedou dozorčí rady Čepra.</p>
      <figure>
        <img src="https://g.denik.cz/63/7f/7182046-praha-nemocnice-bulovka-7_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/bulovka-dluzi-tri-ctvrte-miliardy-korun-chce-je-splatit-do-osmi-let-20181205.html">Bulovka dluží tři čtvrtě miliardy korun, chce je splatit do osmi let Přečíst článek ›</a>
      </aside>
      <p>Trojice exposlanců původně čelila obvinění, Nejvyšší soud ale dospěl k závěru, že je v této věci nelze stíhat. Muži pak chtěli po státu téměř desetimilionové odškodné, nakonec po dohodě dostali částky v řádu statisíců korun.</p>
    </article>
  </body>
</html>