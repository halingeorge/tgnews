<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827143.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T17:25:00+00:00"/>
    <meta property="og:title" content="اظهارات مداخله‌جویانه اروپایی‌ها در امور داخلی ایران"/>
    <meta property="og:description" content=" به گزارش تسنیم به نقل از شبکه خبری اسکای نیوز، وزارت امور خارجه فرانسه روز دوشنبه طی بیانیه‌ای از اغتشاشات و اعتراضات خشونت‌آمیز در برخی شهرهای ایران حمایت کرد و این اغتشاشات را «تظاهرات مسالمت‌آمیز» خواند."/>
  </head>
  <body>
    <article>
      <h1>اظهارات مداخله‌جویانه اروپایی‌ها در امور داخلی ایران</h1>
      <address>
        <time datetime="2019-11-18T17:25:00+00:00">18 Nov 2019, 17:25</time>
      </address>
      <p>دولت‌های آلمان و فرانسه در اظهاراتی مداخله‌جویانه از اغتشاشات در ایران حمایت کردند.</p>
      <p> به گزارش تسنیم به نقل از شبکه خبری اسکای نیوز، وزارت امور خارجه فرانسه روز دوشنبه طی بیانیه‌ای از اغتشاشات و اعتراضات خشونت‌آمیز در برخی شهرهای ایران حمایت کرد و این اغتشاشات را «تظاهرات مسالمت‌آمیز» خواند.</p>
      <p>وزرات امور خارجه فرانسه در این بیانیه اعلام کرد: «دولت فرانسه به‌دقت اعتراضاتی را که در چندین شهر ایران در جریان است، دنبال می‌کند. وزارت امور خارجه فرانسه بار دیگر تعهد خود را به حمایت از آزادی بیان و حق تظاهرات مسالمت‌آمیز در ایران ابراز می‌دارد.»</p>
      <p>دولت آلمان نیز در اظهاراتی مشابه خواستار «احترام به خواسته‌های قانونی معترضان» در ایران شد و از دولت ایران خواست که به خواسته‌های معترضان برای «گفتگو» پاسخ دهد.</p>
      <p>سخنگوی دفتر «آنگلا مرکل» صدراعظم آلمان روز دوشنبه اعلام کرد: «وقتی مردم مطالبات سیاسی و اقتصادی خود را مطرح می‌کنند، مانند آنچه اکنون در ایران اتفاق می‌افتد، ما این را یک حق قانونی و مورد احترام می‌دانیم.»</p>
      <p>پیش از این چنین اظهارات مداخله‌جویانه‌ای به‌صورت شدیدتر از سوی مقامات آمریکایی نیز مطرح شده و واکنش مقامات جمهوری اسلامی ایران را به دنبال داشته است.</p>
      <p>سید عباس موسوی، سخنگوی وزارت امور خارجه جمهوری اسلامی ایران روز یکشنبه در واکنش به ابراز حمایت و همراهی مایک پمپئو، وزیر امور خارجه آمریکا با عده‌ای آشوبگر در برخی شهرهای ایران، ضمن تقبیح و محکومیت این‌گونه حمایت‌ها و اظهارات مداخله‌جویانه گفت: مردم عزتمند ایران به‌خوبی می‌دانند که این‌گونه اظهارنظرهای ریاکارانه و مزوّرانه حاوی هیچ‌گونه همدردی صادقانه و دلسوزانه‌ای نیست و اقدامات عده‌ای هرج‌ومرج‌طلب و تخریب‌گرِ مورد حمایت امثال ایشان به هیچ‌ وجه سنخیتی با روش و منش قاطبه مردم فهیم و بصیر ایران ندارد.</p>
      <p>موسوی با اشاره به نیات شوم و بدخواهانه دولت ایالات متحده آمریکا خصوصاً وزیر خارجه این کشور نسبت به مردم کشورمان افزود: جالب است اظهار همدردی با مردمی انجام می‌شود که تحت فشار تروریسم اقتصادی آمریکا قرار داشته و پیش از این نیز از زبان همین فرد به‌صراحت بیان شد که باید به مردم ایران گرسنگی داد تا در مقابل ما تسلیم شوند.</p>
    </article>
  </body>
</html>