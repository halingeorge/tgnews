<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653843/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T17:02:00+00:00"/>
    <meta property="og:title" content="Лондонський суд дав більше часу адвокатам Коломойського і Боголюбова"/>
    <meta property="og:description" content="Високий суд Лондона 15 листопада вирішив надати екс-власникам Приватбанку Ігорю Коломойському і Геннадію Боголюбову додатковий час для підготовки до захисту у справі банку до 10 січня 2020 року."/>
  </head>
  <body>
    <article>
      <h1>Лондонський суд дав більше часу адвокатам Коломойського і Боголюбова</h1>
      <address>
        <time datetime="2019-11-18T17:02:00+00:00">18 Nov 2019, 17:02</time>
      </address>
      <p>Високий суд Лондона 15 листопада вирішив надати екс-власникам Приватбанку Ігорю Коломойському і Геннадію Боголюбову додатковий час для підготовки до захисту у справі банку до 10 січня 2020 року.</p>
      <p>Про це повідомляє агентство <a href="https://ua.interfax.com.ua/news/economic/625324.html">"Інтерфакс-Україна"</a>, з посиланням на інформоване джерело в банку.</p>
      <p>Згідно з даними джерела, адвокат Майкл Булс, що представляє Коломойського, попросив суддю Високого суду Брайана Ролінгса дати йому час для підготовки до захисту до 25 лютого, однак суд визначив дату до 10 січня.<br/><br/><b>Нагадаємо:</b></p>
      <p>
        <i>Апеляційний суд Лондона і Уельсу <a href="https://www.epravda.com.ua/news/2019/10/15/652571/">задовольнив</a> апеляційну скаргу Приватбанку на рішення суду першої інстанції, яким визнали справу банку проти його колишніх власників Коломойського і Боголюбова такою, яка не є у юрисдикції цього суду.</i>
      </p>
      <p>
        <i>Слухання в Апеляційному суді Лондона у липні <a href="https://www.epravda.com.ua/news/2019/07/22/649879/">проходили</a> у відкритому режимі 5 днів.</i>
      </p>
      <p>
        <i>У грудні 2017 року <a href="https://www.epravda.com.ua/publications/2017/12/21/632415/">ПриватБанк подав позов до Високого суду Лондона</a> проти Ігоря Коломойського, Геннадія Боголюбова, а також компаній Teamtrend Ltd., Trade Point Agro Ltd., Collyer Ltd., Rossyan Investing Corp., Milbert Ventures Inc. та ZAO Ukrtransitservice Ltd, які ймовірно їм належать або перебувають під їхнім контролем.</i>
      </p>
      <p>
        <i>Усі компанії-відповідачі фігурували у постановах Печерського райсуду Києва від 29 липня 2016 року, якими передбачається арешт низки рахунків у кіпрській філії ПриватБанку в рамках розслідування про повернення кредитів рефінансування НБУ на суму 19 млрд грн.</i>
      </p>
      <p>
        <i>Детективна агенція Kroll за підсумками аудиту Приватбанку підтвердила, що фінустанова до її націоналізації в кінці 2016 року була об'єктом масштабних і скоординованих <a href="https://www.epravda.com.ua/news/2018/01/16/633044/">шахрайських дій, що призвело до збитків</a> мінімум в 5,5 млрд доларів.</i>
      </p>
      <p>
        <i>4 грудня 2018 р. суд визнав, що ПриватБанк подав позов, щоб отримати юрисдикцію суду Лондона на подачу позову проти Коломойського та Боголюбова.</i>
      </p>
      <p>
        <i>Суддя аргументував висновок тим, що банк не надав прямого пояснення, чому він подав позов проти зазначених компаній у грудні 2017 року, і жоден з його аргументів, який був представлений пізніше, не є переконливим. Зокрема, деякі наведені банком підстави не могли бути представлені в грудні 2017 року, оскільки банк про них не знав.</i>
      </p>
      <p>
        <i>При цьому суддя визнав наявність у банку обґрунтованих позовних вимогпроти Коломойського і Боголюбова як мінімум на кілька мільйонів доларів. Водночас він додав, що банк не має права підбирати прийнятну для себе судову інстанцію, у свою чергу, його екс-власники мають право захищати свої інтереси в Швейцарії, за місцем постійного проживання.</i>
      </p>
      <p>
        <i>Разом з тим суд видав наказ<a href="https://www.epravda.com.ua/news/2017/12/20/632395/"> про всесвітній арешт активів</a>  екс-власників банку і зазначених шести компаній на суму більше 2,5 млрд доларів.</i>
      </p>
      <p>
        <i>Суд також зобов'язав Коломойського і Боголюбова <a href="https://www.epravda.com.ua/news/2018/01/25/633364/">розкрити інформацію про всі свої</a> активи обмеженому колу осіб, які безпосередньо беруть участь в розгляді справи.</i>
      </p>
      <p>
        <b>Читайте також: </b>
      </p>
      <p>
        <i>
          <b>
            <a href="https://www.epravda.com.ua/publications/2017/12/21/632415/">Другий лондонський фронт: як Високий суд усмирив Коломойського і Боголюбова</a>
          </b>
        </i>
      </p>
      <p>
        <b>
          <a href="https://www.epravda.com.ua/publications/2018/08/2/639274/">
            <i>Коломойський vs Приватбанк: що варто знати про липневу "битву на Темзі</i>
          </a>
        </b>
      </p>
      <p>
        <a href="https://www.epravda.com.ua/publications/2018/11/26/642992/">
          <i>
            <b>Коломойський проти Приватбанку: хто кого перемагає в Лондонському суді</b>
          </i>
        </a>
      </p>
      <p>
        <a href="https://www.epravda.com.ua/publications/2019/10/17/652686/">
          <b>Коломойський двічі програє у справі Приватбанку. Що це означає?</b>
        </a>
      </p>
      <p><a href="https://www.epravda.com.ua/publications/2019/10/18/652688/"><b>Ключові судові справи щодо Приватбанку<br/><br/></b></a>Економічна правда</p>
      <p> </p>
    </article>
  </body>
</html>