<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-borravalot-elkulonitve-de-a-penztargepben-kell-elhelyezni-1875885/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T17:07:00+00:00"/>
    <meta property="og:title" content="A borravalót elkülönítve, de a pénztárgépben kell elhelyezni"/>
    <meta property="og:description" content="Egy fővárosi kávézóban a napi bevételt az irodában tartották, a borravalót pedig a pultnál, egy dobozban. Az adóhatóság mulasztásért bírságolt."/>
  </head>
  <body>
    <article>
      <h1>A borravalót elkülönítve, de a pénztárgépben kell elhelyezni</h1>
      <address><time datetime="2019-11-18T17:07:00+00:00">18 Nov 2019, 17:07</time> by <a rel="author">MTI</a></address>
      <p>A Kúria elvi döntése szerint a borravalót elkülönítve kell kezelni, ha bekerül a pénztárgépbe, valamint csak kivételes esetben térhet el a pénztár pénzkészlete a pénztárgép egyenlegétől – tudatta a legfelsőbb bírói fórum közleményben hétfőn.</p>
      <p>Madarász Gabriella, a Kúria Közigazgatási-Munkaügyi Kollégiumának szóvivője elmondta:</p>
      <blockquote>a konkrét közigazgatási perben az adóhatóság megbírságolt egy fővárosi kávézót, mert ellenőrzésnél a pénztárgép kasszájában többletet találtak.</blockquote>
      <p>A vendéglátóhely úgy működött, hogy a vendégek az asztaloknál a pincéreknek fizettek, a pincérek az ellenértéket a borravalóval együtt a pénztárcájukba tették, majd időközönként onnan a pénztárgépbe. A napi bevételt az irodában tartották, a borravalót pedig a pultnál, egy dobozban.</p>
      <figure>
        <img src="https://www.vg.hu/wp-content/uploads/2019/02/045IS09AW0OP.jpg"/>
        <figcaption>Fotó: Pixabay</figcaption>
      </figure>
      <aside>Az adóhatóság álláspontja szerint az online pénztárgépben minden pénzmozgást rögzíteni kell, a tényleges bevétel és a pénztárzárás bevétele közötti eltéréssel a mulasztás megvalósult, ezért bírságoltak.</aside>
      <p>A cég bírósághoz fordult a bírság miatt, és a közigazgatási perben felmerült, hogy – bár fő szabály szerint a pénztárban lévő pénzkészletnek összeg és pénznem szerint meg kell egyeznie a pénztárgépen bizonylatolt értékesítések és egyéb pénzmozgások egyenlegével – a szabályozás megenged kivételt, ha az eltérést az „üzemeltető működési sajátosságai” okozzák és az eltérés mértéke ezekhez igazodik.</p>
      <aside>A felperes pedig éppen arra hivatkozott a perben, hogy a borravaló kezelése olyan, az üzemeltető működési körébe eső sajátosság, amely alapot ad a pénztári egyenleg és a pénzkészlet eltérésére.</aside>
      <p>A Kúria október 31-én meghozott határozatában ugyanakkor kimondta:</p>
      <aside>a szabály alól önmagában csak azért, mert borravalóval dolgoznak, még nem lehet kivételt tenni. A szabályozás ugyanis lehetővé teszi egy kód alkalmazásával, hogy a borravalót elkülönítve, jogszerűen pénztárgépbe helyezzék.</aside>
      <p>Az „üzemeltető működési sajátosságai” az olyan helyzetekre vonatkoznak, amelyekben a termékértékesítés vagy szolgáltatásnyújtás és az ellenérték bevételezése között a tevékenység jellege vagy fizikai jellemzői miatt szükségszerűen hosszabb idő telik el. Tipikusan ilyen lehet például az ételkiszállítás, a csomagküldés – magyarázta Madarász Gabriella szóvivő, a Kúria nyugalmazott tanácselnöke.</p>
    </article>
  </body>
</html>