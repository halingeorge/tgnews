<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498815-primele-concluzii-ancheta-deceselor-timisoara-nivel-substanta-neurotoxica-detectat-apartamente.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T17:22:00+00:00"/>
    <meta property="og:title" content="Primele concluzii în ancheta deceselor de la Timișoara. Ce nivel de substanță neurotoxică s-a detectat în apartamente"/>
    <meta property="og:description" content="Echipa care a făcut cercetări în apartamentele din blocul de la Timișoara unde s-au înregistrat cele trei decese a constatat niveluri slabe și medii de substanțe neurotoxice, potrivit"/>
  </head>
  <body>
    <article>
      <h1>Primele concluzii în ancheta deceselor de la Timișoara. Ce nivel de substanță neurotoxică s-a detectat în apartamente</h1>
      <address><time datetime="2019-11-18T17:22:00+00:00">18 Nov 2019, 17:22</time> by <a rel="author">C.D.</a></address>
      <p><b>Echipa care a făcut cercetări în apartamentele din blocul de la Timișoara unde s-au înregistrat cele trei decese a constatat niveluri slabe și medii de substanțe neurotoxice, potrivit șefului ISU Timiș. <br/></b><br/>„În urma primei cercetări chimice s-a constatat pe casa scării între etajul 3 si 4 prezența slabă a substanței neurotoxice. Drept urmare s-a descins și în apartamentele de la etajul 4 unde s-au inregistrat decesele ulterior, acolo s-au constatat niveluri slabe de substanță neurotoxică, iar la etajul 3 un nivel mediu de substanță neurotoxică”, a declarat șeful ISU Timiș, Lucian Mihoc. <br/><br/>„Nivelul cel mai ridicat de substanțe s-a constatat la etajele 4 si 3”, a adăugat el. <br/><br/>Mihoc a precizat că „echipajul CBRN (în cazul accidentelor nucleare, biologice, chimice si radiologice -n.r.) execută cercetări la alte două locații identificate, deoarece în cursul zilei de vineri s-a efectuat o deratizare/dezinsecție de către o firmă, iar în procesul verbal întocmit de această firmă s-a constatat că s-au folosit următoarele substante: <b>deadină</b> 100g, <b>cipermetrină</b> - concentrație 6,85%, <b>tetrametrimă</b> concentrație 1,25%, <b>coformulati</b> 100 g și <b>raticid rotex </b>pastă”. <br/><br/>Ministerul Sănătății, prin Direcția de Sănătăte Publică Timiș a demarat o anchetă în ceea ce privește cazul de la Timișoara, informează printr-un comunicat Ministerul Sănătății. <br/><br/>Reprezentanții DSP Timiș au prelevat probe de apă din locuințele persoanelor afectate în vederea determinărilor microbiologice și fizico-chimice în laboratorul instituției.<br/><br/>Potrivit sursei citate, inspectorii sanitari nu au putut lua legatura direct cu administratorul blocului și cu reprezentantul firmei de deratizare/dezinsecție, deoarece aceștia sunt interogați de organele abilitate, urmând ca acest lucru să aibă loc imediat ce va fi posibil. <br/><br/>De asemenea, se va efectua un control pentru verificarea avizelor substanțelor biocide utilizate și a modului cum au fost administrate. <br/><br/>În acest moment sunt internați 7 pacienți: - 4 adulți (3 bărbați și o femeie) in Spitalul Clinic Județean de Urgență în secția de ATI, compartiment toxicologie, conștienți, cooperanti, sub supraveghere - 3 copii cu vârste între 2 și 8 ani in Spitalul de copii Louis Turcanu in stare bună. Cifrele sunt in dinamică.<br/><br/><b>UPDATE 23:40</b> <a href="https://www.hotnews.ro/stiri-esential-23499629-inca-bloc-din-timisoara-fost-evacuat-dupa-intr-apartament-facut-deratizare.htm">Încă un bloc de locuințe din Timișoara a fost evacuat</a>, luni seara, de autorități, după ce într-unul dintre apartamente s-ar fi făcut lucrări de dezinsecție și deratizare cu aceeași firmă care a făcut acțiunea și în imobilul în care trei persoane au murit.<br/><br/><br/><b><a href="https://www.hotnews.ro/stiri-esential-23498223-alerta-timisoara-doi-copii-mama-unuia-dintre-murit-iar-alte-cinci-persoane-din-acelasi-bloc-internate-urgenta.htm">VIDEO Alertă în Timișoara: Bloc cu 200 de apartamente, evacuat după ce doi copii și mama unuia dintre ei au murit</a></b></p>
    </article>
  </body>
</html>