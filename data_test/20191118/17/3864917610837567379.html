<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820663-vibuhi-u-balaklii-19-listopada-v-ohtirci-ogolosili-den-zalobi-za-zagiblimi-saperami.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T17:05:00+00:00"/>
    <meta property="og:title" content="Вибухи у Балаклії: 19 листопада в Охтирці оголосили день жалоби за загиблими саперами"/>
    <meta property="og:description" content="Відповідно до розпорядження міського голови Охтирки Сумської області для вшанування пам’яті загиблих 15 листопада у Балаклеї військових дислокованої в місті військової частини А 0563 19 листопада 2019 року оголошено днем жалоби."/>
  </head>
  <body>
    <article>
      <h1>Вибухи у Балаклії: 19 листопада в Охтирці оголосили день жалоби за загиблими саперами</h1>
      <h2>Відповідно до розпорядження міського голови Охтирки Сумської області для вшанування пам’яті загиблих 15 листопада у Балаклеї військових дислокованої в місті військової частини А 0563 19 листопада 2019 року оголошено днем жалоби.</h2>
      <address>
        <time datetime="2019-11-18T17:05:00+00:00">18 Nov 2019, 17:05</time>
      </address>
      <p>Про це повідомляє <a href="http://www.omvk.sm.ua/content/view/19664/1/">пресслужба Охтирської міськради</a>.</p>
      <p>На <a href="https://www.ukrinform.ua/tag-den-zalobi">знак скорботи</a> за загиблими буде приспущено Державний Прапор України з чорною стрічкою на будівлях і спорудах органів державної виконавчої влади, місцевого самоврядування, підприємств, установ і організацій міста.</p>
      <p>Розпорядженням передбачено обмеження та проведення розважально-концертних заходів на території міста та заборону звучання розважальної музики у закладах торгівлі, ресторанного господарства, в громадському транспорті</p>
      <p>Внаслідок вибуху загинули військовослужбовці частини А0563 прапорщик Дмитро Мовчан та старший солдат Денис Ярмак. Крім того, солдат Денис Янчевський отримав серйозні поранення та перебуває в лікарні.</p>
      <p>Церемонія прощання із загиблими відбудеться 19 листопада о 10.00 у приміщенні клубу військової частини.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819868-vibuhi-u-balaklii-u-likarni-pomer-se-odin-vijskovij.html">Вибухи у Балаклії: помер ще один військовий</a>
      </blockquote>
      <p>Як повідомляв Укрінформ, 15 листопада о 14:30 на арсеналі в Балаклії на спеціально обладнаному майданчику для утилізації боєприпасів сталося близько 20 вибухів.</p>
      <p>За уточненою інформацією <a href="https://www.ukrinform.ua/rubric-regions/2819339-vibuh-u-balaklii-postrazdali-patero-vijskovih-dvoe-zaginuli.html">Генштабу ЗСУ</a>, внаслідок цієї надзвичайної події двоє військовослужбовців-саперів загинули, п’ятеро отримали поранення.</p>
      <p>Внаслідок вибуху загинули військовослужбовці частини А0563 прапорщик Дмитро Мовчан та старший солдат Денис Ярмак. Крім того, солдат Денис Янчевський отримав серйозні поранення та перебуває в лікарні.</p>
      <p>Також серед постраждалих двоє уродженців Чугуєва Харківської області, один з Кіровоградської області, один з Києва.</p>
      <p>17 листопада в Харківській лікарні швидкої та невідкладної допомоги помер 43-річний водій, старший солдат, який отримав тяжкі травми в результаті вибухів. Померлий родом із Кіровоградщини.</p>
      <p>Слідчі теруправління ДБР у Полтаві проводять досудове розслідування за ч. 3 ст. 425 Кримінального кодексу України - недбале ставлення військової службової особи до служби, що спричинило істотну шкоду, вчинене в умовах особливого періоду.</p>
      <p>16 листопада Генштаб ЗСУ <a href="https://www.ukrinform.ua/rubric-regions/2819538-vibuhi-u-balaklii-u-genstabi-vidtvorili-podii-so-pereduvali-tragedii.html">висловив припущення</a>, що ймовірно у ході завантаження залишків боєприпасів та їхніх елементів, які готували для утилізації, зокрема твердопаливного двигуна до ракет 3М9 зенітно-ракетного комплексу «Куб», відбулось його загоряння з подальшим підривом накопичених для знищення вибухонебезпечних предметів.</p>
    </article>
  </body>
</html>