<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://leganerd.com/2019/11/18/negli-usa-e-di-nuovo-illegale-condividere-gli-schemi-per-le-armi-stampate-in-3d/"/>
    <meta property="og:site_name" content="Lega Nerd"/>
    <meta property="article:published_time" content="2019-11-18T17:00:26+00:00"/>
    <meta property="og:title" content="Negli USA è di nuovo illegale condividere gli schemi per le armi stampate in 3D"/>
    <meta property="og:description" content="Nel 2018 la Casa Bianca aveva dato ragione alla Defense Distributed, un'organizzazione che realizza e distribuisce gli schemi per creare armi da fuoco"/>
  </head>
  <body>
    <article>
      <h1>Negli USA è di nuovo illegale condividere gli schemi per le armi stampate in 3D</h1>
      <address><time datetime="2019-11-18T17:00:26+00:00">18 Nov 2019, 17:00</time> by <a rel="author" href="https://leganerd.com/author/newsbot16/" target="_blank">Newsbot16</a></address>
      <p>
        <i>Nel 2018 la Casa Bianca aveva dato ragione alla Defense Distributed, un’organizzazione che realizza e distribuisce gli schemi per creare armi da fuoco stampate in 3D. Ora sappiamo che non poteva farlo.</i>
      </p>
      <aside>Il duello tra Defense Distributed e Governo USA va avanti dal 2013</aside>
      <p>Il duello tra Defense Distributed e Governo USA va avanti dal 2013, quando l’organizzazione aveva pubblicato online, a disposizione di milioni di persone, lo schema per <b>creare una pistola in 3D</b>. Il Governo, all’epoca presieduto da Barack Obama, ne chiese immediatamente il ritiro. </p>
      <p>Ma quella che in qualsiasi Paese sarebbe stata una questione dall’esito ovvio, negli USA diventa un caso più complesso. <b>In ballo ci sono il primo e il secondo emendamento della Costituzione</b>, quelli che parlano rispettivamente della libertà di parola e del diritto a possedere armi da fuoco.</p>
      <hr/>
      <p>Le armi stampate in 3D sono anche chiamate Ghost Gun: si ottengono bypassando i controlli dello Stato e non sono facilmente tracciabili. Manca la matrice.</p>
      <hr/>
      <p>Per la <b>Defense Distributed </b>pubblicare le istruzioni per creare <b>armi da fuoco fai-da-te</b> è un diritto garantito dalla libertà d’espressione. Sia il tribunale federale che la Corte d’Appello danno torto all’organizzazione: postare online gli schemi viola le leggi sull’importazione di armi e crea un rischio per la sicurezza nazionale e la pace mondiale.</p>
      <p> </p>
      <figure>
        <img src="https://leganerd.com/wp-content/uploads/2019/11/180731-plastic-gun-debate-699x393.png"/>
      </figure>
      <aside>Nel 2018 la Casa Bianca non è d’accordo: l’amministrazione Trump con un provvedimento revoca la decisione dei giudici e rimborsa con 40.000$ la Defense Distribued per le sue spese legali.</aside>
      <p>Nel frattempo Cody Wilson, il fondatore della <i>Defense Distributed</i> e attivista cripto-anarchico, finisce nei casini per conto suo e <a href="https://www.theverge.com/2019/9/12/20862993/cody-wilson-defense-distributed-guilty-probation-sexual-assault-injury-child">viene arrestato per aver frequentato una prostituta minorenne</a>.</p>
      <p> </p>
      <figure>
        <img src="https://leganerd.com/wp-content/uploads/2019/11/n08hwxlemvc21-699x466.jpg"/>
      </figure>
      <p> </p>
      <p>Ora è venuto fuori che la Casa Bianca non aveva l’autorità per sospendere il divieto, e che il provvedimento dell’amministrazione Trump viola la Costituzione e le leggi che regolano le procedure decisionali delle agenzie federali.</p>
      <aside>Negli USA è ufficialmente di nuovo illegale distribuire online gli <b>schemi per creare armi stampate in 3D</b>.</aside>
      <p>Dal 2018 ad oggi sono cambiate molte cose: nel frattempo l’<b>Amministrazione Trump</b> ha approvato alcune misure che<a href="https://www.cnbc.com/2019/03/25/trump-administrations-bump-stock-ban-set-to-go-into-effect-tuesday.html"> ristringono la vendita di alcuni accessori</a> per armi da fuoco che ne aumentano in modo significativo la potenza di fuoco, mostrando dunque un cambio di rotta significativo.</p>
      <p>Capire gli umori di questa amministrazione è difficile, prevedere le sue azioni ancora di più. Ma con le elezioni del 2020 alle porte è facile che Trump non voglia ficcare nuovamente il naso in questa vicenda, dandola vinta agli attivisti<b> anti-armi 3D</b> una volta per tutte.</p>
      <p> </p>
      <ul>
        <li><a href="https://www.nytimes.com/2019/11/12/us/3d-printed-guns-blueprints.html?smid=tw-nytimes&amp;smtyp=cur">Blueprints for 3-D Printed Guns Cannot Be Posted Online, Judge Says</a> (nytimes.com)</li>
      </ul>
    </article>
  </body>
</html>