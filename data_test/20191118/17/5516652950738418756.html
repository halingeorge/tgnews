<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426039/manos-konsolas-proxwrame-me-sxedio-gia-thn-anabathmish-ths-toyristikhs-ekpaideyshs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T17:35:01+00:00"/>
    <meta property="og:title" content="Μάνος Κόνσολας: &quot;Προχωράμε με σχέδιο για την αναβάθμιση της τουριστικής εκπαίδευσης&quot;"/>
    <meta property="og:description" content="Στο σχέδιο της κυβέρνησης για ένα νέο και σύγχρονο μοντέλο τουριστικής εκπαίδευσης, αναφέρθηκε ο Υφυπουργός Τουρισμού και Βουλευτής Δωδεκανήσου, κ. Μά...- Μάνος Κόνσολας: &quot;Προχωράμε με σχέδιο για την αναβάθμιση της τουριστικής εκπαίδευσης&quot; - Η ΡΟΔΙΑΚΗ"/>
  </head>
  <body>
    <article>
      <h1>Μάνος Κόνσολας: "Προχωράμε με σχέδιο για την αναβάθμιση της τουριστικής εκπαίδευσης"</h1>
      <address>
        <time datetime="2019-11-18T17:35:01+00:00">18 Nov 2019, 17:35</time>
      </address>
      <p>Στο σχέδιο της κυβέρνησης για ένα νέο και σύγχρονο μοντέλο τουριστικής εκπαίδευσης, αναφέρθηκε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας, κατά τη διάρκεια εκδήλωσης των εκπαιδευτηρίων «Ροδίων Παιδεία».</p>
      <p>«Δεν σκοπεύω να είμαι ένας Υπουργός, ο οποίος δεν θα αλλάξει τίποτα στο πεδίο της τουριστικής εκπαίδευσης, αποφεύγοντας να αγγίξει τα κακώς κείμενα, τις παθογένειες που έχουν καταστήσει ξεπερασμένο και απόλυτα υποβαθμισμένο το μοντέλο της τουριστικής εκπαίδευσης στην Ελλάδα.</p>
      <p>Αντίθετα, ο στόχος είναι η ανατροπή αυτού του μοντέλου, η ουσιαστική αναβάθμιση του χάρτη της τουριστικής εκπαίδευσης σε όλες τις βαθμίδες», τόνισε ο Μάνος Κόνσολας, επισημαίνοντας ότι η τουριστική εκπαίδευση στην Ελλάδα έχει παραμείνει στάσιμη και σε κάποιες περιπτώσεις μάλλον παρωχημένη και όχι σε πλήρη αντιστοιχία με τις σημερινές και μελλοντικές ανάγκες της αγοράς.</p>
      <p>Χαρακτήρισε ως στόχο της μεγάλης αλλαγής στην τουριστική εκπαίδευση τη διασύνδεσή της με την αγορά και τις πραγματικές ανάγκες των επιχειρήσεων που δραστηριοποιούνται στον τουρισμό αλλά και τη δημιουργία προστιθέμενης αξίας στο τουριστικό μας προϊόν, μέσα από την βελτίωση και παροχή νέων υπηρεσιών από εξειδικευμένα στελέχη.</p>
      <p>Αναφερόμενος στο σχέδιο για την αναβάθμιση της τουριστικής εκπαίδευσης, ο κ. Κόνσολας αναφέρθηκε στην ένταξη όλων των βαθμίδων και των δομών εκπαίδευσης που εποπτεύει το Υπουργείο Τουρισμού, σε μια ενιαία ομπρέλα, σε μια νέα ανωτατοποιημένη δομή με λειτουργική αυτονομία, δομές έρευνας και καινοτομίας, αγγλόφωνα τμήματα, σύγχρονα πεδία σπουδών και ειδικότητες και σε άμεση σύνδεση με την πραγματική οικονομία.</p>
      <p>Το νέο αυτό ίδρυμα αυτό, θα ενσωματώνει τις υπάρχουσες Ανώτερες Σχολές Τουριστικής Εκπαίδευσης (ΑΣΤΕ) και τις Σχολές Ξεναγών, θα περιλαμβάνει σύγχρονα πεδία σπουδών και ειδικότητες και μαθήματα ξένων γλωσσών, θα χρησιμοποιεί σύγχρονες τεχνολογίες και ευκαιρίες δικτύωσης με Πανεπιστήμια του εξωτερικού και να παρέχει μεταπτυχιακές σπουδές και ερευνητικές ευκαιρίες στον τουριστικό τομέα.</p>
      <p>Επεσήμανε, επίσης, την ανάγκη δημιουργίας νέων προγραμμάτων σπουδών και σύγχρονες ειδικότητες που θα έχουν αντιστοίχιση όχι μόνο στο μέλλον, αλλά και στο αναπτυξιακό πρότυπο της χώρας στον τουρισμό για τα επόμενα χρόνια, μαζί βεβαίως με την δημιουργία ξενόγλωσσων τμημάτων.</p>
    </article>
  </body>
</html>