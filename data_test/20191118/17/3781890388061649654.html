<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742199"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T17:15:00+00:00"/>
    <meta property="og:title" content="คุณตา72กลุ้มป่วยเบาหวาน น้องชายเจ้ากรรมไม่แข็งตัว"/>
    <meta property="og:description" content="คุณตาวัย72สุดกลุ้มความต้องการยังเต็มเปี่ยม แต่ป่วยเบาหวานทำน้องชายไม่แข็งตัว ใช้ยาเฉพาะกิจได้ผลแค่ช่วงแรกๆ แนะพบหมอเฉพาะทางรักษาอย่างถูกต้องสามารถเยียวยาให้กลับมามีสุขดังเดิมได้"/>
  </head>
  <body>
    <article>
      <h1>คุณตา72กลุ้มป่วยเบาหวาน น้องชายเจ้ากรรมไม่แข็งตัว</h1>
      <address>
        <time datetime="2019-11-18T17:15:00+00:00">18 Nov 2019, 17:15</time>
      </address>
      <p>
        <b>คุณตาวัย72สุดกลุ้มความต้องการยังเต็มเปี่ยม แต่ป่วยเบาหวานทำน้องชายไม่แข็งตัว ใช้ยาเฉพาะกิจได้ผลแค่ช่วงแรกๆ แนะพบหมอเฉพาะทางรักษาอย่างถูกต้องสามารถเยียวยาให้กลับมามีสุขดังเดิมได้</b>
      </p>
      <p><b>เรียน คุณหมอ ดร</b><b>.</b><b>โอ สุขุมวิท </b><b>51 </b><b>ที่นับถือ</b><br/>ผมมีเรื่องที่อยากขอคำแนะนำจากคุณหมอเกี่ยวกับเรื่องการแข็งตัวขององคชาตครับ ปัจจุบันผมอายุ 72 ปี ป่วยเป็นเบาหวานมาตั้งแต่ปี 2556 หมอได้ให้ยาลดน้ำตาลมากิน หลังจากกินข้าวแล้วทุกวัน แต่น้ำตาลก็ไม่สามารถอยู่ในเกณฑ์ปกติได้ ต้องเข้าพบแพทย์ติดตามการรักษาอย่างต่อเนื่องตามนัด ที่ทุกข์ใจมากไปกว่านั้นคืออวัยวะเพศของผมไม่แข็งตัวที่จะร่วมเพศได้ เป็นแบบนี้มาตั้งแต่ที่ตรวจพบว่าเป็นเบาหวานแล้ว จนปัจจุบันต้องอาศัยการซื้อยาเฉพาะกิจมากิน กินช่วงแรกก็แข็งตัวจนน่าตกใจ บางคืนที่กินยาแข็งตัว 2-3 ครั้งได้ แต่หลังจากกินยาได้ไม่นานก็เริ่มสังเกตว่าการแข็งตัวไม่เหมือนช่วงแรกที่กิน บางวันก็ไม่แข็งเลย ผมจึงอยากได้ยาชนิดที่ออกฤทธิ์ได้ดีมีประสิทธิภาพมากกว่านี้ ไม่ทราบว่าคุณหมอพอจะแนะนำให้ได้บ้างไหมครับ แม้อายุมากแต่ความอยากยังเหลืออยู่เยอะครับ<br/>  <br/>ด้วยความนับถือ<br/><i><b>ษิณ </b></i><i><b>72<br/></b></i><br/><b>ตอบ ษิณ </b><b>72</b><br/>ในกระบวนการแข็งตัวขององคชาตนั้น ปัจจัยที่สำคัญคือสารไนตริกอ๊อกไซด์ ซึ่งเป็นสารที่จะถูกหลั่งมาโดยคำสั่งผ่านมาปลายประสาทเวลาถูกกระตุ้น สมองเมื่อถูกกระตุ้นทางเพศมีผลทำให้หลอดเลือดเกิดการขยายตัวทำให้องคชาตเกิดการแข็งตัวตามมาแต่ในผู้ที่เป็นเบาหวาน จะพบว่ามีสารไนตริกอ๊อกไซด์ลดลง จึงทำให้เซลล์เอนโดธีเลียลและหลอดเลือดทำงานได้น้อยลง รวมไปถึงการมีระดับเอนไซม์ไนตริกอ๊อกไซด์ซินเทสลดลงจึงไม่สามารถสร้างสารไนตริกอ๊อกไซด์ออกมาได้ ด้วยเหตุนี้จึงทำให้ชายที่เป็นเบาหวานเกิดอาการอีดีได้ง่าย<br/><br/>นอกจากนี้แล้วยังพบว่าระดับโฮโมซีสทีนที่สูงในเลือดยังมีผลโดยตรงต่อเซลล์เอนโดธีเลียลของหลอดเลือดทำให้มีการลดลงของสารไนตริกอ๊อกไซด์ด้วย มีการศึกษา พบว่าการใช้กรดโฟลิกในผู้ที่เป็นอีดีที่มีระดับโฮโมซีสเตอีนในเลือดสูง สามารถทำให้เซลล์เอนโดธีเลียลทำงานได้ดีขึ้น ซึ่งกรดโฟลิกอาจสามารถควบคุมการสังเคราะห์ของเอนไซม์ไนตริกอ๊อกไซด์ซินเทส จึงทำให้การรักษาอาการอีดีด้วยยา<br/><br/>กลุ่มพีดีอี 5 ไอ เพียงอย่างเดียวในผู้ที่เป็นเบาหวานแล้วเกิดอาการอีดีมักจะไม่ค่อยได้ผลเท่าที่ควร จากการศึกษาการใช้กรดโฟลิกร่วมกับยากลุ่มพีดีอี 5 ไอ ด้วยการใช้ยากลุ่มพีดีอี 5 ไอ ขนาด 10 มิลลิกรัม วันเว้นวัน ร่วมกับกรดโฟลิกขนาด 5 มิลลิกรัมทุกวัน จะช่วยให้อาการอีดีฟื้นฟูได้ดีขึ้น การแข็งตัวขององคชาตดีขึ้น และดีกว่าการได้รับยากลุ่มพีดีอี 5 ไอ เพียงอย่างเดียว มีผู้ป่วยอีดีที่เกิดจากเบาหวานจำนวนไม่น้อยที่มักจะซื้อยากินเอง ผลสุดท้ายอาการที่เป็นอยู่ก็ไม่ได้ดีขึ้น เพราะการขาดความรู้เรื่องการใช้ยารักษาอีดี.<br/>...............................<br/>ดร.โอ สุขุมวิท 51</p>
    </article>
  </body>
</html>