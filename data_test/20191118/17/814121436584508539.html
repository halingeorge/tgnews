<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271053/onet-sedzia-tk-chce-dymisji-julii-przylebskiej-manipulowanie-orzeczeniami-ze-wzgledow-politycznych.html"/>
    <meta property="og:site_name" content="Wprost"/>
    <meta property="article:published_time" content="2019-11-18T17:34:00+00:00"/>
    <meta property="og:title" content="Onet: Sędzia TK chce dymisji Julii Przyłębskiej. „Manipulowanie orzeczeniami ze względów politycznych”"/>
    <meta property="og:description" content="Sędzia TK prof. Jarosław Wyrembak zarzuca Julii Przyłębskiej „manipulowanie orzeczeniami ze względów politycznych” – podaje Onet.pl. Sędzia domaga się dymisji prezes Trybunału Konstytucyjnego."/>
  </head>
  <body>
    <article>
      <h1>Onet: Sędzia TK chce dymisji Julii Przyłębskiej. „Manipulowanie orzeczeniami ze względów politycznych”</h1>
      <address>
        <time datetime="2019-11-18T17:34:00+00:00">18 Nov 2019, 17:34</time>
      </address>
      <p>
        <b>Sędzia TK prof. Jarosław Wyrembak zarzuca Julii Przyłębskiej „manipulowanie orzeczeniami ze względów politycznych” – podaje Onet.pl. Sędzia domaga się dymisji prezes Trybunału Konstytucyjnego.</b>
      </p>
      <p>Prof. Jarosław Wyrembak zasiada w Trybunale Konstytucyjnym z nadania <a href="https://www.wprost.pl/tematy/10124552/prawo-i-sprawiedliwosc.html">Prawa i Sprawiedliwości</a>. W poniedziałek 11 listopada wysłał pismo do szefowej TK <a href="https://www.wprost.pl/tematy/10141644/julia-przylebska.html">Julii Przyłębskiej</a>. <a href="https://wiadomosci.onet.pl/tylko-w-onecie/sedzia-tk-zarzuca-julii-przylebskiej-manipulowanie-orzeczeniami/myz2nvb?fbclid=IwAR2_M0INPjmGeNaugRNi85LxE_cNs_PuKAII4WG2nqZW6SHCPXW8vsgIbSg">Jak informuje Onet</a>, Wyrembak atakuje Przyłębską za to, że wstrzymała rozpatrywanie wniosku o zbadanie konstytucyjności ustawy antyaborcyjnej. Co więcej, Andrzej Stankiewicz zauważa, że „ponieważ wnioski poselskie przepadają wraz z końcem kadencji Sejmu, oznacza to, że TK nie zajmie się aborcją”.</p>
      <p>„Za bezwzględnie niedopuszczalne uznaję blokowanie możliwości rozpoznania przez Trybunał Konstytucyjny jakiejkolwiek sprawy w oparciu o argument kalendarza wyborczego. Niedopuszczenie do rozpoznania wniosku grupy posłów na Sejm RP VIII Kadencji, dotyczącego ochrony płodu ludzkiego i praktyk eugenicznych z uwagi na wybory parlamentarne z października 2019 roku, według mojego stanowiska, może być oceniane jako forma aktywności politycznej, z nadużyciem uprawnień przysługujących z tytułu sprawowania funkcji Prezesa Trybunału Konstytucyjnego” – pisze Jarosław Wyrembak.</p>
      <h3>Czy doszło do manipulowania składami?</h3>
      <p>Prof. Wyrembak zwraca także uwagę na kwestię badania legalności działania Krajowej Rady Sądownictwa. Jak informuje Onet, w marcu TK w pięcioosobowym składzie pod wodzą Julii Przyłębskiej uznał, że Sejm może wybierać członków KRS. Wyrembak był w składzie rozpatrujących tę sprawę, ale miał zostać przez Julię Przyłębską usunięty. Jak informuje Onet, miało to wynikać z zapowiedzi Wyrembaka, że złoży zdanie odrębne. „Za bezwzględnie niedopuszczalne uznaję usuwanie sędziego ze składu orzekającego w jakiejkolwiek sprawie bez żadnych ważnych przyczyn, zwłaszcza po przedstawieniu stanowiska merytorycznego” — napisał Wyrembak w dokumencie, który w całości publikuje Onet.</p>
      <p>Sędzia Jarosław Wyrembak pisze także o „praktyce utrzymywania stanu daleko idącej niejasności co do zasad, jakimi kieruje się Pani Prezes wyznaczając składy orzekające oraz ustalając terminy narad i rozpraw – zwłaszcza w sposób, który wyklucza udział w nich niektórych Sędziów Trybunału”.</p>
      <related>
        <h4>Czytaj także:</h4>
        <a href="https://www.wprost.pl/kraj/10270822/premier-morawiecki-skrytykowal-fakty-tvn-chodzi-o-material-z-beta-szydlo-i-czlonkami-gangu.html"/>
      </related>
      <footer>Źródło: <a href="http://onet.pl/">Onet.pl</a></footer>
    </article>
  </body>
</html>