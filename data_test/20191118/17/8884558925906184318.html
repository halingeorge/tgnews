<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/slovenija-v-vrhu-eu-po-odprtosti-podatkov-javnega"/>
    <meta property="og:site_name" content="Primorske novice"/>
    <meta property="article:published_time" content="2019-11-18T17:02:29+00:00"/>
    <meta property="og:title" content="Slovenija v vrhu EU po odprtosti podatkov javnega sektorja"/>
    <meta property="og:description" content="Organizacija za gospodarsko sodelovanje in razvoj (OECD) je Slovenijo uvrstila na peto mesto med državami EU in deseto v svetovnem merilu po odprtosti podatkov javnega sektorja. V zadnjih dveh letih je Slovenija na tem področju po mnenju OECD dosegla izreden napredek. V EU se je najvišje uvrstila Francija, sledijo Irska, Španija in Grčija."/>
  </head>
  <body>
    <article>
      <h1>Slovenija v vrhu EU po odprtosti podatkov javnega sektorja</h1>
      <address><time datetime="2019-11-18T17:02:29+00:00">18 Nov 2019, 17:02</time> by <a rel="author">STA</a></address>
      <p>
        <b>Organizacija za gospodarsko sodelovanje in razvoj (OECD) je Slovenijo uvrstila na peto mesto med državami EU in deseto v svetovnem merilu po odprtosti podatkov javnega sektorja. V zadnjih dveh letih je Slovenija na tem področju po mnenju OECD dosegla izreden napredek. V EU se je najvišje uvrstila Francija, sledijo Irska, Španija in Grčija.</b>
      </p>
      <figure>
        <img src="https://static.primorske.si/foto/highres/gnweb/720239_zastave.jpg"/>
        <figcaption>Foto: Andraž Gombač</figcaption>
      </figure>
      <p><b>LJUBLJANA</b> &gt; Na globalni lestvici odprtosti javnih podatkov je prvo mesto zasedla Južna Koreja. Sledijo Francija, Irska, Japonska, Kanada, Avstralija, Mehika, Španija, Grčija in Slovenija, so sporočili z ministrstva za javno upravo.</p>
      <p>Lestvica, ki jo OECD pripravlja vsaki dve leti, je oblikovana na podlagi treh kazalnikov. To so razpoložljivost podatkov, dostopnost podatkov v odprtih formatih in podpora vlade ponovni uporabi podatkov.</p>
      <h3>S portalom upravlja ministrstvo za javno upravo</h3>
      <p>V poglavju o digitalni vladi in odprtih podatkih javnega sektorja OECD izpostavlja uporabo digitalnih orodij za dosego čim večje dodane vrednosti ter tako imenovanega digitalnega ekosistema, v katerem sodelujejo organi, državljani, nevladne organizacije, podjetja in akademiki. Prek njega poteka izmenjava podatkov, storitev in vsebin z vlado. Primer takšnega digitalnega orodja so portali odprtih podatkov.</p>
      <p>Nacionalni portal odprtih podatkov Slovenije, ki ga upravlja ministrstvo za javno upravo, je bil vzpostavljen leta 2016 kot enotna spletna točko za objavo odprtih podatkov za celotni javni sektor. Na portalu so na voljo tako metapodatkovni opisi zbirk javnega sektorja kot tudi zbirke odprtih podatkov.</p>
      <h3>Tudi podatki državnega statističnega urada</h3>
      <p>Surovi podatki, ki so objavljeni kot odprti podatki, se lahko prosto ponovno uporabljajo. To pomeni, da jih lahko vsakdo, brez posebne zahteve ali registracije, pridobi in ponovno uporabi. Podatki so dosegljivi v strojno berljivi obliki, ki omogoča raziskovalcem, novinarjem in podjetnikom izdelavo novih analiz, aplikacij, vizualizacij in podobno.</p>
      <p>Slovenija je po navedbah ministrstva tudi ena redkih evropskih držav, ki ima na portalu odprtih podatkov objavljena javno dostopna vladna gradiva generalnega sekretariata vlade in podatke državnega statističnega urada.</p>
    </article>
  </body>
</html>