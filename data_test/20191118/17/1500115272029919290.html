<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/artikel/4925986/ruud-de-wild-gebruik-term-apen-plaats-van-oerwoudgeluiden"/>
    <meta property="og:site_name" content="RTL Boulevard"/>
    <meta property="article:published_time" content="2019-11-18T17:17:01+00:00"/>
    <meta property="og:title" content="Ruud de Wild: Gebruik term apen- in plaats van oerwoudgeluiden"/>
    <meta property="og:description" content="Ruud de Wild pleit ervoor de term ‘oerwoudgeluiden’ niet meer te gebruiken. &quot;Ik weet niet wat een oerwoudgeluid is&quot;, stelde de dj in zijn programma op NPO Radio 2. &quot;Je moet zeggen apengeluiden. Iets anders dan een aap kan ik er niet van maken.&quot;"/>
  </head>
  <body>
    <article>
      <h1>Ruud de Wild: Gebruik term apen- in plaats van oerwoudgeluiden</h1>
      <address>
        <time datetime="2019-11-18T17:17:01+00:00">18 Nov 2019, 17:17</time>
      </address>
      <p>Ruud de Wild pleit ervoor de term ‘oerwoudgeluiden’ niet meer te gebruiken. "Ik weet niet wat een oerwoudgeluid is", stelde de dj in zijn programma op NPO Radio 2. "Je moet zeggen apengeluiden. Iets anders dan een aap kan ik er niet van maken."</p>
      <p>De Wild reageerde op het incident in Den Bosch. De wedstrijd tussen FC Den Bosch en Excelsior werd zondag stilgelegd omdat Den Bosch-supporters apengeluiden maakten tegen voetballer Mendes Moreira. Ook werd hem termen als kankerzwarte, kanker-Zwarte Piet en kankerkatoenplukker toegeschreeuwd. "Oerwoudgeluiden lijkt mij alleen maar gebruikt te worden om het minder erg te maken, misschien dat het slimmer klinkt. Maar in het oerwoud zijn natuurlijk heel veel geluiden, dus laten we het gewoon apengeluiden noemen."</p>
      <p>Hoofdredacteur Ton den Boon van de Dikke Van Dale bevestigt dat de term ‘oerwoudgeluiden’ pas in de jaren tachtig besmet raakte door het gebruik door voetbalsupporters. "Vóór die tijd was het een algemene beschrijving voor alle geluid in het oerwoud, van olifantentrompetter tot gezoem van insecten", legt hij uit. In de Van Dale staat de definitie ‘beledigend geroep van supporters tegen donkere spelers’ er tegenwoordig extra bij vermeld. "Dit gebruik van de term oerwoudgeluiden kwam halverwege de jaren tachtig voor het eerst voor. En het staat in die context inderdaad synoniem voor apengeluid; het gaat dan echt om een heel specifiek, negatief bedoeld oerwoudgeluid."</p>
      <p>De term oerwoudgeluid werd in deze context in 1986 en 1987 voor het eerst gebruikt, toen donkere spelers als Brian Roy, Frank Rijkaard, Aron Winter en Stanley Menzo structureel oerwoudgeluiden naar hun hoofd kregen geslingerd. Ook werden er regelmatig bananen op het veld gegooid, vooral naar keeper Stanley Menzo.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/tv/bundel/4891891/robinson-confessions-seizoen-2"/>
        <a href="https://www.rtlboulevard.nl/entertainment/artikel/4926096/gerard-joling-zet-streep-door-goud-nieuw-concert"/>
        <a href="https://www.rtlboulevard.nl/entertainment/music/artikel/4925811/gerard-joling-cancelt-goud-nieuw-concerten"/>
        <a href="https://www.rtlboulevard.nl/entertainment/artikel/4926036/edsilia-rombley-maakt-solodebuut-concertgebouw"/>
        <a href="https://www.rtlboulevard.nl/entertainment/artikel/4926041/christina-aguilera-zingt-weer-met-great-big-world"/>
        <a href="https://www.rtlboulevard.nl/entertainment/showbizz/artikel/4925991/jan-smit-annuleert-meer-shows-vanwege-gezondheidsklachten"/>
      </related>
    </article>
  </body>
</html>