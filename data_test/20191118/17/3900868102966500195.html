<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562141/ko-syriza-pws-gnwrizei-ti-tha-praxei-i-dikaiosyni-gia-tin-novartis-o-giannis-pretenteris"/>
    <meta property="og:site_name" content="NOOZ."/>
    <meta property="article:published_time" content="2019-11-18T17:40:00+00:00"/>
    <meta property="og:title" content="K.O ΣΥΡΙΖΑ: Πως γνωρίζει τι θα πράξει η Δικαιοσύνη για την Novartis ο Γιάννης Πρετεντέρης;"/>
    <meta property="og:description" content="Καυστικό σχόλιο για άρθρο στα ΝΕΑ που προαναγγέλλει αφαίρεση της δικογραφίας από την Εισαγγελία Διαφθοράς και το τί θα ερευνήσει η δικαιοσύνη για την Novartis"/>
  </head>
  <body>
    <article>
      <h1>K.O ΣΥΡΙΖΑ: Πως γνωρίζει τι θα πράξει η Δικαιοσύνη για την Novartis ο Γιάννης Πρετεντέρης;</h1>
      <address>
        <time datetime="2019-11-18T17:40:00+00:00">18 Nov 2019, 17:40</time>
      </address>
      <p>
        <b>Καυστικό σχόλιο για άρθρο στα ΝΕΑ που προαναγγέλλει αφαίρεση της δικογραφίας από την Εισαγγελία Διαφθοράς και το τί θα ερευνήσει η δικαιοσύνη για την Novartis</b>
      </p>
      <p>"Απορία" για το πώς ο αρθρογράφος της εφημερίδας ΤΑ ΝΕΑ Γιάννης Πρετεντέρης <b>γνωρίζει</b> τι πρόκειται να πράξει η Ολομέλεια των Εφετών για την ανάθεση της υπόθεσης της Novartis πριν το εν λόγω όργανο κληθεί να αποφασίσει και πώς γνωρίζει τα ονόματα των προστευόμενων μαρτύρων στην υπόθεση εκφράζουν στην Κοινοβουλευτική Ομάδα του ΣΥΡΙΖΑ, μετά την δημοσίευση σχετικού άρθρου στην τελευταία σελίδα της εφημερίδας. Μάλιστα τονίζουν πως η Προανακριτική Επιτροπή της Βουλής και οι φορείς της δικαιοσύνης πρέπει να τοποθετηθούν.</p>
      <hr/>
      <h3>Το άρθρο στα ΝΕΑ</h3>
      <p>Στο άρθρο του στα ΝΕΑ ο Γιάννης Πρετεντέρης, αναφέρει  ότι η υπόθεση της Novartis θα φύγει από τα χέρια της εισαγγελίας διαφθοράς, αναφέροντας χαρακτηριστικά πως «η δικογραφία θα αφαιρεθεί σύντομα από τα χέρια των υπόπτων και οι δικαστική έρευνα θα στραφεί πλέον σε βάθος εναντίον του κυκλώματος και των συνεργών του δικηγόρων, εκδοτών και δημοσιογράφων. Η δικαιοσύνη οφείλει να ανακτήσει το κύρος της».</p>
      <p>Επίσης στο ίδιο άρθρο σημειώνει πως «την προσεχή εβδομάδα θα κληθούν οι κουκουλοφόροι μάρτυρες να καταθέσουν αν οι μαρτυρίες τους ως προς τα πολιτικά πρόσωπα ήταν προϊόν αυθόρμητης συνεισφοράς ή πιέσεων του επίμαχου δικαστικού κυκλώματος».</p>
      <p>Μάλιστα προτρέπει σε συγκεκριμένη κατεύθυνση την προανακριτική επιτροπή λέγοντας πως  «πρέπει να ερευνήσει αν ο Παπαγγελόπουλος ενεργούσε αυτοβούλως, αν εκτελούσε εντολές ή αν είχε συνεργούς στην κυβέρνηση».</p>
      <hr/>
      <h3>Η Κ.Ο του ΣΥΡΙΖΑ</h3>
      <p>Κοινοβουλευτικές πηγές του ΣΥΡΙΖΑ σημείωναν σχολιάζοντας το δημοσίευμα πως «ο κ. Μητσοτάκης καταφεύγει στη συνέργεια του φίλου του δημοσιογράφου, Γιάννη Πρετεντέρη.</p>
      <p>Ο άτυπος εκπρόσωπος Τύπου του κ. Μητσοτάκη προσπαθεί να καθοδηγήσει τους βουλευτές της πλειοψηφίας, να τρομοκρατήσει τους βουλευτές της μειοψηφίας και τους μάρτυρες και να παρέμβει με τρόπο απροσχημάτιστο και απροκάλυπτο στο έργο της Δικαιοσύνης».</p>
      <p>Μάλιστα βουλευτές του ΣΥΡΙΖΑ μέλη της Προανακριτικής σχολίαζαν πως αυτό συνέβη «μετά το φιάσκο της κατάθεσης του κ. Φρουζή την περασμένη εβδομάδα, όπου ο πρώην ισχυρός άνδρας της Novartis μέσω των αντιφάσεων του και των αυταπόδεικτων ψεμάτων του δεν κατάφερε να υποστηρίξει το αφήγημα της ΝΔ για σκευωρία.</p>
      <p>Από το σημερινή πρωτοφανή του παρέμβαση προκύπτουν ερωτήματα που χρίζουν άμεσης και θεσμικής απάντησης.».</p>
      <p>Οι ίδιες πηγές εξέφραζαν την απορία τους για το πώς παρότι δημοσιεύθηκε ένα τέτοιου είδους χειραγωγητικό άρθρο δεν έχει υπάρξει έως στιγμής καμία θεσμική αντίδραση είτε από την πλευρά του υπουργείου Δικαιοσύνης είτε από την πλευρά των δικαστικών λειτουργών.Έθεταν μάλιστα συγκεκριμένα ερωτήματα για τον αρθρογράφο:</p>
      <p>«Πως νομιμοποιείται να εμφανίζεται να γνωρίζει την ταυτότητα των προστατευόμενων μαρτύρων; Όταν κανείς άλλος – πλην των αρμοδίων δικαστικών Αρχών- δεν την γνωρίζει και όταν αυτοί που έχουν προσκληθεί ως οι επόμενοι μάρτυρες στην Προανακριτική την προσεχή εβδομάδα δεν είναι οι προστατευόμενοι  αφού αυτοί θα προσκληθούν να καταθέσουν σε μεταγενέστερο χρόνο». Επίσης το «πως γνωρίζει τι θα αποφασίσει η Ολομέλεια Εφετών, η οποία θα συνεδριάσει σε λίγες μέρες και προαναγγέλλει ότι η δικογραφία θα αφαιρεθεί σύντομα από τους εισαγγελείς διαφθοράς τους οποίους με πρωτοφανές θράσος χαρακτηρίζει υπόπτους;».</p>
      <p>Τέλος εκφράζει απορία για το πως ο αρθρογράφος «εμφανίζεται να γνωρίζει ότι η έρευνα των εισαγγελέων διαφθοράς θα στραφεί στο ανύπαρκτο και χωρίς αποδείξεις αφήγημα της ΝΔ περί σκευωρίας και θα εγκαταλείψει τη διερεύνηση του υπαρκτού σκανδάλου της Novartis;».</p>
      <p>Επισημαίνεται μάλιστα πως «παρεμβάσεις σαν τη σημερινή ουδεμία σχέση έχουν με το κράτος Δικαίου.</p>
      <p>Ο πρόεδρος της Προανακριτικής Επιτροπής, οι βουλευτές μέλη της αλλά και η Δικαιοσύνη θα πρέπει άμεσα να τοποθετηθούν».</p>
    </article>
  </body>
</html>