<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/18/nehez-meccset-var-a-walesi-kapitany-a-magyarok-ellen"/>
    <meta property="og:site_name" content="infostart"/>
    <meta property="article:published_time" content="2019-11-18T17:03:00+00:00"/>
    <meta property="og:title" content="Nehéz meccset vár a walesi kapitány a magyarok ellen"/>
    <meta property="og:description" content="Ryan Giggs, a walesi labdarúgó-válogatott szövetségi kapitánya nagy meccsre számít kedden a magyarok ellen az Európa-bajnoki selejtező utolsó fordulójában, melyben mindkét válogatott számára az Eb-részvétel a tét."/>
  </head>
  <body>
    <article>
      <h1>Nehéz meccset vár a walesi kapitány a magyarok ellen</h1>
      <address><time datetime="2019-11-18T17:03:00+00:00">18 Nov 2019, 17:03</time> by <a rel="author">Infostart / MTI</a></address>
      <h3>Ryan Giggs, a walesi labdarúgó-válogatott szövetségi kapitánya "nagy meccsre" számít kedden a magyarok ellen az Európa-bajnoki selejtező utolsó fordulójában, melyben mindkét válogatott számára az Eb-részvétel a tét.</h3>
      <p>"Nagy kihívás és nehéz találkozó lesz, de jó formában és jó hangulatban várjuk. Kedden be kell fejezni a munkát" - jelentette ki a szakvezető, aki megjegyezte, a szombaton Azerbajdzsánban 2-0-ra megnyert mérkőzés után hosszú volt az út haza Bakuból, ezért a vasárnap pihenéssel telt, de mindenki egészséges, így minden játékosára számíthat a sorsdöntő összecsapáson.</p>
      <p>Giggs szerint a fiatalok és a rutinosabbak megfelelő elegyet alkotnak a walesi gárdában, a játékosok egymást segítik, előbbiek az étvágyukkal, utóbbiak a tapasztalatukkal viszik előbbre a nemzeti együttest.</p>
      <blockquote>"Ez nem rólam szól, hanem az egész országról. Jó lenne újra átélni a 2016-os élményeket, ettől jelenleg egyetlen meccs választ el minket. Nagyon kemény lesz, de muszáj megnyernünk"</blockquote>
      <p>- válaszolt a Manchester United korábbi legendás játékosa arra a kérdésre, hogy edzőként pályafutása eddigi legnagyobb sikerét érné el, ha kivezetné a három éve elődöntős válogatottat a 2020-as Eb-re.</p>
      <p>Giggs kitért a két csapat júniusi összecsapására is, melyet nagy csalódásként élt meg. Hozzátette, akkor mások voltak a körülmények, a szezon végén játszották azt a találkozót, ráadásul az volt a második idegenbeli mérkőzésük három napon belül, mert közvetlenül előtte a vb-ezüstérmes horvátok vendégei voltak.</p>
      <p>"Hinnünk kell magunkban. Minőség és bátorság, ezek a kulcsszavak. Hiszek a játékosaimban, de jobban kell futballoznunk, mint Bakuban" - adta meg a siker receptjét Giggs, aki köszönetet mondott a "fantasztikus horvátoknak", hogy Szlovákia felett aratott szombati győzelmükkel elérték: Wales sorsa a saját kezében van.</p>
      <p>Gareth Bale arról beszélt, készen áll a keddi összecsapásra, és nagyon fontos volt számára, hogy négy hét kihagyás után hatvan percet játszott a bakui selejtezőmérkőzésen.</p>
      <blockquote>Szerinte meríteni kell a 2016-os Eb sikeréből és a 2018-as vb-selejtezők kudarcából is.</blockquote>
      <p>"Ilyen sorsdöntő meccs előtt mindenképpen beszélek majd a fiatalokkal, mert ez sokat segíthet nekik, ahogy a telt ház is rengeteget jelent majd" - utalt a Real Madrid szélsője arra, hogy minden jegy elkelt a Cardiff City 33 ezer férőhelyes stadionjába.</p>
      <p>Bale úgy vélte, júniusban a budapesti meccs, melyen 1-0-s vereséget szenvedett a walesi csapat, egy elvesztegetett lehetőség volt, de már el is felejtette, mert kizárólag a keddi találkozóra koncentrál. Hozzátette, jobb az elején döcögősen kezdeni egy sorozatot, mert abból fel lehet támadni, ahogy azt tették is, mivel a magyarországi vereség óta nem kaptak ki.</p>
      <p>A walesi-magyar összecsapás kedden 20.45-kor kezdődik, a győztes kijut a részben budapesti rendezésű Eb-re.</p>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>