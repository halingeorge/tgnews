<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562142/mitsotakis-se-perifereiarches-gia-to-prosfygiko-deixte-allileggyi-pros-ta-nisia"/>
    <meta property="og:site_name" content="NOOZ."/>
    <meta property="article:published_time" content="2019-11-18T17:29:00+00:00"/>
    <meta property="og:title" content="Μητσοτάκης σε περιφερειάρχες για το προσφυγικό: Δείξτε αλληλεγγύη προς τα νησιά"/>
    <meta property="og:description" content="Την επίδειξη έμπρακτης αλληλεγγύης  προς τα νησιά στο μεταναστευτικό/ προσφυγικό ζήτησε τη Δευτέρα ο πρωθυπουργός από τους περιφερειάρχες κατά την τακτική συνάντηση που είχαν στο Μαξίμου."/>
  </head>
  <body>
    <article>
      <h1>Μητσοτάκης σε περιφερειάρχες για το προσφυγικό: Δείξτε αλληλεγγύη προς τα νησιά</h1>
      <address>
        <time datetime="2019-11-18T17:29:00+00:00">18 Nov 2019, 17:29</time>
      </address>
      <p>
        <b>Την επίδειξη έμπρακτης αλληλεγγύης  προς τα νησιά στο μεταναστευτικό/ προσφυγικό ζήτησε τη Δευτέρα ο πρωθυπουργός από τους περιφερειάρχες κατά την τακτική συνάντηση που είχαν στο Μαξίμου.</b>
      </p>
      <p>«Δεν μεγεθύνουμε το πρόβλημα αλλά δεν το υποτιμούμε κιόλας», τόνισε ο Κυριάκος Μητσοτάκης και ζήτησε από τους περιφερειάρχες να δείξουν αλληλεγγύη προς τα νησιά. </p>
      <p>«Δεν γίνεται να δίνω μάχη και να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας», ανέφερε χαρακτηριστικά.</p>
      <p>Σύμφωνα με πληροφορίες, τόνισε ότι «η σημερινή κυβέρνηση ακολουθεί άλλη πολιτική». </p>
      <p>«Αλλάξαμε το νόμο για το άσυλο και τον κάναμε πιο αυστηρό. Ακολουθούμε διαφορετική πολιτική στο ζήτημα της φύλαξης των συνόρων. Προχωράμε στη δημιουργία κλειστών προαναχωρησιακών κέντρων ώστε να ελέγχουμε ποιός μπαίνει και ποιός βγαίνει» επισήμανε.</p>
      <p>Ο υπουργός Προστασίας του Πολίτη <b>Μιχάλης Χρυσοχοΐδης</b> είπε, μεταξύ άλλων, ότι «ποσοτικά, δεν είναι μεγάλο το ζήτημα. Κυρίως πρέπει να διασφαλίσουμε ότι οι Έλληνες είναι και αισθάνονται ασφαλείς». Ανέφερε δε ότι προσλαμβάνονται 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και για τη φύλαξη των Κέντρων.</p>
      <p>Ο υπουργός Εσωτερικών <b>Τάκης Θεοδωρικάκος</b> αναφέρθηκε στο νέο μεταρρυθμιστικό πλαίσιο που θα κατατεθεί στο πρώτο εξάμηνο του 2020, για τη διεύρυνση των αρμοδιοτήτων της Τοπικής Αυτοδιοίκησης ύστερα από εκτενή διάλογο.</p>
      <p>Ο υφυπουργός Εθνικής Άμυνας <b>Αλκιβιάδης Στεφανής</b> αναφέρθηκε στην ανάγκη υλοποίησης των στόχων που έχουν τεθεί για τις μετακινήσεις και αναφέρθηκε στις προετοιμασίες που γίνονται.</p>
      <p>Στη διάρκεια της συζήτησης αναπτύχθηκε, σύμφωνα με πηγές της κυβέρνησης, γόνιμη συζήτηση για τον καλύτερο συντονισμό μεταξύ κεντρικής διοίκησης και περιφερειών, κατατέθηκαν προτάσεις για την ταχύτερη απορροφητικότητα των κονδυλίων του ΕΣΠΑ, ενώ για το μεταναστευτικό/προσφυγικό υπήρχε κλίμα συνεργασίας και τονίστηκε η ανάγκη διαρκούς επαφής και ενημέρωσης.</p>
      <figure>
        <img src="https://www.nooz.gr/Multimedia/2019/11/a10d631f-d85a-4a74-afc2-7e8e56c105b6.jpg"/>
      </figure>
      <hr/>
      <h3>Σύνδεση κονδυλίων και διαχειριστικής επάρκειας</h3>
      <p>Πιο αναλυτικά, η μεγαλύτερη απορρόφηση και η ταχύτερη αξιοποίηση τον κονδυλίων του ΕΣΠΑ, το θέμα της ενίσχυσης των αρμοδιοτήτων των περιφερειών και το μεταναστευτικό/προσφυγικό ζήτημα βρέθηκαν στο επίκεντρο της τακτικής συνάντησης που είχε ο πρωθυπουργός <b>Κυριάκος Μητσοτάκης</b> με τους 13 περιφερειάρχες της χώρας, στο Μέγαρο Μαξίμου.</p>
      <p>Ο <b>κ. Μητσοτάκης</b>, παραθέτοντας τη στρατηγική της κυβέρνησης, σημείωσε ότι εφεξής θα υπάρχει σύνδεση των κονδυλίων με τη διαχειριστική επάρκεια, δηλαδή, οι περιφέρειες που μετουσιώνουν εγκαίρως τις χρηματοδοτήσεις σε σωστά έργα θα βλέπουν αύξηση των αρμοδιοτήτων τους και αν εκτελούν επιτυχώς τα αυξημένα καθήκοντά τους θα επιβραβεύονται με διεύρυνση των πιστώσεων που τους αναλογούν.</p>
      <p>Τονίστηκε επίσης η ανάγκη ενός νέου θεσμικού πλαισίου που θα ενισχύει τις αρμοδιότητες των περιφερειών και θα ξεκαθαρίζει το πλαίσιο λειτουργίας μεταξύ κεντρικής διοίκησης, αποκεντρωμένης διοίκησης, περιφέρειας και δήμου.</p>
      <p>Κατά την εισαγωγική του τοποθέτηση ο κ. Μητσοτάκης ανέφερε:</p>
      <p>«Καταρχάς, να συγχαρώ τον Απόστολο Τζιτζικώστα για την εκλογή του ως επόμενος πρόεδρος της Ένωσης Περιφερειών. Να του ευχηθώ καλή δύναμη. Και, βέβαια, να μπορέσουμε να κάνουμε πράξη αυτό για το οποίο έχουμε δεσμευτεί. Να έχουμε μία τακτική και συχνή συνεργασία. Εξάλλου, το γεγονός ότι συνεδριάζουμε -και θα συνεδριάζουμε- ανελλιπώς κάθε δύο μήνες αποδεικνύει ότι είναι βούλησή μας αυτήν την τακτική συνεργασία να την κάνουμε πράξη. Εξάλλου, αν θυμάμαι καλά, ήταν μία ιδέα την οποία είχαμε συζητήσει από κοινού και προεκλογικά.</p>
      <p>Σήμερα, έχουμε τρία ζητήματα στην ατζέντα μας. Επιτρέψτε μου να σταθώ στη σύντομη εισαγωγική μου τοποθέτηση στο πρώτο μόνο, που είναι η γρήγορη υλοποίηση των έργων των περιφερειακών επιχειρησιακών προγραμμάτων. Γνωρίζετε καλά ότι για την περίοδο 2021-2027 θα αποδοθούν στις περιφέρειες πρόσθετοι πόροι αλλά και πρόσθετες αρμοδιότητες.</p>
      <p>Όμως, στο εξής, κονδύλια και διαχειριστική επάρκεια πια θα συνδέονται: Όσο τα πρώτα θα μετατρέπονται εγκαίρως σε σωστά έργα, τόσο θα αυξάνονται και οι αρμοδιότητες. Και όσο οι τελευταίες φέρνουν αποτέλεσμα, τόσο θα διευρύνονται και οι πιστώσεις. Είναι κάτι που το απαιτεί η χρηστή διοίκηση, αλλά και η ευθύνη της λογοδοσίας. Είναι κάτι που υποσχεθήκαμε στον πολίτη και κάτι το οποίο θα βοηθήσει συνολικά την ανάπτυξη σε ολόκληρη την χώρα. Ο σχεδιασμός έχει ήδη ξεκινήσει. Τον Ιανουάριο θα πρέπει να παρουσιάσουμε στις Βρυξέλλες το νέο Σύμφωνο Εταιρικής Σχέσης και τον προσεχή Ιούνιο τα σχέδια των νέων Επιχειρησιακών Προγραμμάτων. Όμως, μέχρι σήμερα -ένα μήνα μετά και την παρέλευση της παράτασης που δόθηκε- μόλις τέσσερις περιφέρειες έχουν καταθέσει τις προτεραιότητές τους. Αυτό σημαίνει περισσότερη δουλειά για όλους μας.</p>
      <p>Ξεκινάμε με την επιτυχή εφαρμογή του τρέχοντος ΕΣΠΑ: Μέχρι τέλη του έτους θα πρέπει να έχει επισπευσθεί η υλοποίηση των ΠΕΠ και να έχουν πιστοποιηθεί και δηλωθεί όλες οι δαπάνες των έργων ευθύνης των περιφερειών. Θα ακολουθήσει ο σχεδιασμός της Αναθεώρησης των Επιχειρησιακών Προγραμμάτων με οργανωμένες μεταφορές ή ανακατανομές των διαθέσιμων πόρων για να μπορέσει να κλείσει ομαλά η τρέχουσα περίοδος. Φεύγοντας από τη σημερινή σύσκεψη όλοι οι περιφερειάρχες -και με τη συνεργασία των συναρμόδιων υπουργείων- θα είναι οπλισμένοι με έναν συγκεκριμένο <b>«οδικό χάρτη»</b> για να κερδίσουμε και τον χαμένο καιρό και τις χαμένες ευκαιρίες.</p>
      <p>Και όλοι οι περιφερειάρχες θα έχουν, πια, στα χέρια τους έναν κατάλογο με προβλήματα που εντοπίστηκαν, αλλά και τους στόχους που θέτουμε ανά περιοχή. Θα προσφέρουμε κάθε τεχνική βοήθεια στις περιφέρειες, θα προχωρήσουμε σε θεσμικές παρεμβάσεις που θα λύσουν τα χέρια σας, ώστε να μπορείτε να δράσετε γρήγορα. Περιμένουμε, όμως, από όλους σας να εντείνετε τις προσπάθειές σας, διότι η ανάπτυξη για όλους, η ανάπτυξη σε όλη την Ελλάδα, είναι το κοινό μας στοίχημα. Και είναι ένα στοίχημα το οποίο είμαι σίγουρος ότι θα κερδίσουμε».</p>
      <p>Στη σύσκεψη συμμετείχαν οι υπουργοί Προστασίας του Πολίτη Μιχάλης Χρυσοχοΐδης, Εσωτερικών Τάκης Θεοδωρικάκος, Επικρατείας Γιώργος Γεραπετρίτης, οι υφυπουργοί Ανάπτυξης αρμόδιος για δημόσιες επενδύσεις και το ΕΣΠΑ Γιάννης Τσακίρης, Εθνικής Άμυνας Αλκιβιάδης Στεφανής, Εσωτερικών αρμόδιος για θέματα αυτοδιοίκησης Θεόδωρος Λιβάνιος, ο υφυπουργός παρά τω πρωθυπουργώ και κυβερνητικός εκπρόσωπος Στέλιος Πέτσας, ο υφυπουργός παρά τω πρωθυπουργώ αρμόδιος για το συντονισμό του κυβερνητικού έργου Άκης Σκέρτσος, ο γενικός γραμματέας Δημοσίων Επενδύσεων και ΕΣΠΑ Δημήτρης Σκάλκος, ο γενικός γραμματέας της Προεδρίας της Κυβέρνησης για Συντονισμό Εσωτερικών Πολιτικών Αθανάσιος Κοντογεώργης, η γενική γραμματέας της Προεδρίας της Κυβέρνησης για Συντονισμό Οικονομικών και Αναπτυξιακών Πολιτικών Βασιλική Λοΐζου και η ειδική γραμματέας Διαρθρωτικών Προγραμμάτων του Υπουργείου Ανάπτυξης Νίκη Δανδόλου.</p>
      <hr/>
      <hr/>
      <h3>Αντίδραση ΣΥΡΙΖΑ</h3>
      <p>Την συνάντηση του πρωθυπουργού με τους περιφερειάρχες σχολιάζει η Κουμουνδούρου</p>
      <p><a href="https://www.nooz.gr/greece/1562145/syriza-kalwsirthate-stin-pragmatikotita-k-mitsotaki"><b>Πηγές του ΣΥΡΙΖΑ</b></a> επισήμαιναν για την έκκληση του πρωθυπουργού στους περιφερειάρχες πως ... «καλωσορίζουμε τον κ. Μητσοτάκη και τη ΝΔ στην πραγματικότητα».</p>
      <p>Οι ίδιες πηγές ανέφεραν ότι πολλοί από αυτούς που μετείχαν στη συνάντηση στο  Μ.Μαξίμου «προεκλογικά μαζί με τον κ. Μητσοτάκη έκαναν ανένδοτο κατά του ΣΥΡΙΖΑ, λέγοντας πως «η μετεγκατάσταση προσφύγων από τα νησιά δεν είναι λύση».</p>
      <p>Μάλιστα κάνουν λόγο για «εγκληματική καθυστέρηση που οδήγησε την κατάσταση στο προσφυγικό στο σημερινό μπάχαλο».</p>
      <related>
        <a href="https://www.nooz.gr/greece/1562145/syriza-kalwsirthate-stin-pragmatikotita-k-mitsotaki"/>
      </related>
    </article>
  </body>
</html>