<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653846/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T17:45:00+00:00"/>
    <meta property="og:title" content="У Кабміні вивчають можливе підняття лімітів для ФОПів"/>
    <meta property="og:description" content="У Кабінеті міністрів вивчають питання підняття лімітів максимально можливого річного доходу, який може мати фізична особа-підприємець."/>
  </head>
  <body>
    <article>
      <h1>У Кабміні вивчають можливе підняття лімітів для ФОПів</h1>
      <address>
        <time datetime="2019-11-18T17:45:00+00:00">18 Nov 2019, 17:45</time>
      </address>
      <p>У Кабінеті міністрів вивчають питання підняття лімітів максимально можливого річного доходу, який може мати фізична особа-підприємець.</p>
      <p>Про це <a href="http://www.me.gov.ua/News/Detail?lang=uk-UA&amp;id=5368df21-a7c6-499d-818f-2f9f7138b2a2&amp;title=TimofiiMilovanovObgovorivZGromadskistiuAktualniPitanniaFiskalizatsiiVedenniaBiznesu">заявив</a> заступник голови Мінекономіки Дмитро Романович на зустрічі з представниками громадських організацій.</p>
      <p>"Зараз ми вивчаємо питання підвищення лімітів для ФОПів, лібералізацію штрафних санкцій, пов’язаних із використанням РРО, запровадження мораторію на проведення перевірок.</p>
      <p>Крім того, Міністерство фінансів готує роз’яснення щодо бухгалтерського та товарного обліку, а також низки інших питань. Все це буде обговорюватись на найближчих засіданнях Координаційної Ради з питань розвитку мікропідприємництва та малого підприємництва", - розповів Дмитро Романович.</p>
      <p>"Сьогоднішня зустріч - це важливий крок до конструктивного діалогу між  владою та підприємцями. Якщо ми об'єднаємося,  будемо довіряти один одному, то спільно напрацюємо  найбільш ефективну модель для ведення бізнесу в Україні.</p>
      <p>А також запропонуємо зміни до законодавства, які будуть вигідними для всіх: і для держави, і для підприємців", - заявив міністр Тимофій Милованов.</p>
      <p>За його словами, одне з пріоритетних завдань уряду - максимальне сприяння українцям у відкритті власної справи, а також допомога представникам мікробізнесу у розширенні своєї діяльності.</p>
      <p>
        <b>Нагадаємо:</b>
      </p>
      <p>
        <i>74% українців підтримують нові закони про касові апарати, які зобов'язують навіть малі підприємства та ФОП видавати фіскальні чеки покупцям.</i>
      </p>
      <p>
        <i>Президент Володимир Зеленський підписав закони, які зобов’язують ФОПів використовувати касові апарати та дають можливість отримати кешбек з покупки у разі невідповідності чеку.</i>
      </p>
      <p>
        <i>За новим законом, ФОПи 2, 3 та 4 груп зобов’язуються використовувати реєстратори розрахункових операцій (іншими словами касові апарати - ЕП), у тому числі у вигляді додатків на смартфон, чи комп’ютер. </i>
      </p>
      <p>
        <i>Як зазначається в документі, Податкова служба безкоштовно надасть бізнесу програмний РРО, який називається "E-Receipt" (е-Чек - електронний чек). Скачати і протестувати додаток можно з <a href="http://80.91.165.208/E-Receipt/">веб-сторінки податкової</a>. Також можна створити власну програму і внести її в реєстр податкової.</i>
      </p>
      <p>
        <i>Разом з новим РРО вводиться електронний чек, який можна буде видавати замість паперового. Клієнт може отримати чек у свій месенджер, або відсканувати QR-код з пристрою продавця-підприємця.<br/><br/>Якщо підприємець видав покупцю повністю, або частково не фіскалізований чек хоча б на один товар, дорожчий за 850 грн, покупець може написати скаргу в Податкову і отримати "кешбек" в размере 150% від вартості товару. </i>
      </p>
      <p>
        <i>Частину цього штрафу отримує сам покупець, а іншу частину - держава.</i>
      </p>
      <p>
        <i>Якщо чек не був виданий взагалі - підприємець отримує штраф 850 грн за перше порушення, і не менше 1700 грн за наступне.</i>
      </p>
      <p>
        <i>Крім того, з 1 січня 2021 року підвищується з 1,5 млн грн до 2,5 млн грн максимальний поріг річного доходу фізичної особи – підприємця на спрощеній системі оподаткування, який може відноситися до II групи платників єдиного податку.</i>
      </p>
      <p>
        <b>Рекомендуємо почитати:<a href="https://www.epravda.com.ua/publications/2019/10/3/652215/"> ФОПам приготуватися. 16 головних інновацій законів про касові апарати (РРО) та "кешбек"</a></b>
      </p>
      <p>Економічна правда</p>
    </article>
  </body>
</html>