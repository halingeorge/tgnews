<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/znikli-politv-yazni-besarabov-i-dudka-znayshlisya-v-aneksovanomu-krimu-330056_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T17:39:00+00:00"/>
    <meta property="og:title" content="Зниклі політв'язні Бессарабов і Дудка &quot;знайшлися&quot; в анексованому Криму"/>
    <meta property="og:description" content="Українців готують до етапу в колонію суворого режиму."/>
  </head>
  <body>
    <article>
      <h1>Зниклі політв'язні Бессарабов і Дудка "знайшлися" в анексованому Криму</h1>
      <h2>Українців готують до етапу в колонію суворого режиму.</h2>
      <address>
        <time datetime="2019-11-18T17:39:00+00:00">18 Nov 2019, 17:39</time>
      </address>
      <p>Незаконно засуджені у "справі українських диверсантів" <b><a href="https://dt.ua/UKRAINE/advokatka-dudki-i-bessarabova-dva-tizhni-ne-znaye-yih-misceperebuvannya-328406_.html">політв'язні Олексій Бессарабов і Володимир Дудка</a></b> утримуються у слідчому ізоляторі окупованого Росією Сімферополя, повідомив "<a href="https://www.radiosvoboda.org/a/news-dudka-bessarabov-sprava-dyversantiv/30278562.html">Крим.Реалії</a>" Петро Дудка.</p>
      <p>Наприкінці жовтня обох українців етапували із СІЗО "Матросская тишина" у Москві в невідомому напрямку, після чого адвокатам політв'язнів не вдавалося встановити їх місцезнаходження.</p>
      <p>"Брат і Бессарабов вже перебувають у СІЗО Сімферополя. Чекають оформлення документів і етапування в колонію. Також адвокати готують документи на касаційний суд", – розповів журналістам брат Володимира Дудки.</p>
      <p>Отримати коментар адвокатки Оксани Железняк журналістам поки що не вдалося.</p>
      <p>Раніше Верховний суд РФ залишив без змін незаконний вирок Дудці і Бессарабову, які отримали по 14 років колонії суворого режиму у "справі українських диверсантів". За словами захисниці українців, прізвища обох <a href="https://dt.ua/UKRAINE/u-spisok-dlya-obminu-vhodyat-figuranti-spravi-ukrayinskih-diversantiv-advokat-326346_.html"><b>у списку на обмін утримуваними особами</b></a> між Росією й Україною.</p>
      <p>Володимира Дудку, Олексія Бессарабова та Дмитра Штиблікова ФСБ <a href="https://dt.ua/UKRAINE/fsb-rf-povidomila-pro-zatrimannya-ukrayinskih-diversantiv-u-sevastopoli-224123_.html"><b>затримала в листопаді 2016 року</b></a> як "учасників диверсійно-терористичної групи ГУР Міноборони України". У СБУ наголосили на тому, що затримані в Криму українці <b>не є ані співробітниками, ані контактерами з боку спецслужби</b>.</p>
      <p>Штибліков і Бессарабов до 2014 року працювали військовими експертами в центрі "Номос", неодноразово виступали експертами й у тижневику "Дзеркало тижня. Україна" ("<b><a href="https://gazeta.dt.ua/POLITICS/flotske_mito__.html">Флотське мито</a></b>", "<b><a href="https://dt.ua/POLITICS/rosiya_perevischila_dopustimu_prisutnist_svoeyi_morskoyi_pihoti_v_krimu,_-_ekspert.html">Росія перевищила допустиму присутність своєї морської піхоти в Криму</a></b>"). Дудка – капітан 2-го рангу запасу, у минулому – капітан корабля радіоелектронної розвідки.</p>
      <p>У листопаді 2017 року <b><a href="https://dt.ua/UKRAINE/u-krimu-ukrayinskogo-diversanta-shtiblikova-zasudili-do-p-yati-rokiv-uv-yaznennya-260416_.html">Дмитра Штиблікова засудили до п'яти років колонії суворого режиму</a></b> та штрафу в 200 тисяч рублів.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>