<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/mai-tare-ca-manuka-doi-intreprinzatori-din-bihor-demonstreaza-calitatile-antibacteriene-superioare-ale-mierii-romanesti-152877.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T17:35:00+00:00"/>
    <meta property="og:title" content="Mai tare ca Manuka! Doi întreprinzători din Bihor demonstrează calităţile antibacteriene superioare ale mierii româneşti (FOTO / VIDEO)"/>
    <meta property="og:description" content="O cercetare independentă derulată de doi întreprinzători bihoreni demonstrează, în premieră, calităţile antibacteriene superioare ale mierii româneşti faţă de celebra miere de Manuka, considerată cel mai puternic antibiotic natural din lume. Rezultatele mai multor analize comandate de soţii Simona şi Ioan Bişboacă au arătat că e nevoie de o cantitate mai mică de miere românească decât de miere de Manuka pentru a neutraliza trei dintre cele mai comune bacterii."/>
  </head>
  <body>
    <article>
      <h1>Mai tare ca Manuka! Doi întreprinzători din Bihor demonstrează calităţile antibacteriene superioare ale mierii româneşti (FOTO / VIDEO)</h1>
      <address><time datetime="2019-11-18T17:35:00+00:00">18 Nov 2019, 17:35</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex_18112019.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_06.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/studiu-miere-romaneasca-Phenalex-18112019_17.JPG"/>
        </figure>
      </slideshow>
      <p>
        <b>O cercetare independentă derulată de o familie de bihoreni a demonstrat în premieră calităţile antibacteriene superioare ale mierii româneşti faţă de celebra miere de Manuka, acreditată internaţional ca fiind cel mai puternic antibiotic natural din lume.</b>
      </p>
      <p>
        <b>Mierea românească e mai sănătoasă!</b>
      </p>
      <p>Calităţile extraordinare ale mierii româneşti au fost descoperite relativ întâmplător de cercetătoarea și <a href="https://www.ebihoreanul.ro/stiri/ultima-or-31-6-19-41/inventatoare-de-viata-lunga-o-oradeanca-a-descoperit-elixirul-tineretii-un-puternic-antioxidant-multi-premiat-si-recomandat-de-medici-chiar-si-bolnavilor-de-cancer-126893.html">inventatoarea</a> Simona Bişboacă în timp ce căuta sortimentul de miere cu cele mai puternice proprietăţi antibacteriene pentru a-l încorpora într-un produs antibiotic 100% natural, pe care intenţionează să îl lanseze în curând.</p>
      <p>"În urmă cu câţiva ani am început să gândim un nou produs. Aveam nevoie de ingrediente de foarte bună calitate, printre care şi miere. După cum ştiţi, cea mai grozavă şi mediatizată miere este cea de Manuka, din Nouă Zeelandă. Este considerată o miere cu efect antibacterian foarte puternic", a povestit luni, cercetătoarea Simona Bişboacă, în cadrul unei conferinţe de presă susţinută la fabrica din Livada de Bihor, alături de soţul şi asociatul său Ioan Bişboacă.</p>
      <p>Primele cercetări au fost realizate la Universitatea de Ştiinţe Agricole şi Medicină Veterinară din Cluj prin metoda difuzimetrică Kirby Bauer care studiază capacitatea substanţelor antimicrobiene de a se difuza într-un mediu de cultură solid, pe care a fost însămânţată cultura bacteriană de testat.</p>
      <p>"Am folosit sortimente de miere românească produse în Arad, care se găsesc şi pe rafturile magazinelor. Spre surprinderea tuturor, am constatat că mierea românească a avut un efect antibacterian superior mierii de Manuka pe bacteria E. Coli. Atunci am început să ne punem întrebări", a spus cercetătoarea.</p>
      <p>
        <b>Confirmat de verificări</b>
      </p>
      <p>Pentru a verifica rezultatele cercetării, Simona Bişboacă a apelat la serviciile Facultăţii de Medicină şi Farmacie din cadrul Universităţii Oradea. Cel de-al doilea studiu a fost realizat prin metoda clasică de însămânţare în mediu de cultură pe bacteriile Escherichia Coli, Staphylococcus Aureus şi Salmonella Enteritidis.</p>
      <p>"Analizele făcute au confirmat din nou că activitatea antimicrobiană a mierii româneşti este comparabilă cu cea a mult mediatizatei mieri de Manuka. Un gram de miere polifloră are acelaşi efect ca un gram de miere de Manuka", a spus Bişboacă.</p>
      <p>Rezultatele sunt cu atât mai surprinzătoare cu cât mierea de Manuka se bucură de o promovare masivă şi de un preţ prohibit. Pentru comparaţie, dacă un kilogram de miere autohtonă costă între 20 şi 30 lei, un kilogram de miere neo-zeelandeză poate ajunge la 600 - 700 lei, deci şi 30 de ori mai scumpă!</p>
      <p>
        <b>Certificat de "banca" elveţiană de micro-organisme</b>
      </p>
      <p>Pentru a se convinge că corectitudinea rezultatelor, soţii Bişboacă au comandat noi analize. "Când am prezentat rezultatul analizelor toată lumea ne-a spus «Aţi făcut voi ceva prostii» aşa că am căutat un laborator prestigios. Am căutat în Elveţia, pentru că este o ţară independentă şi este cunoscută pentru serviciile de calitate". Bihorenii au investit circa 4.500 euro în analize realizate în laboratoarele Culture Collection of Switzerland, cea mai mare bancă de micro-organisme din Elveţia.</p>
      <p>Au fost comparate probe de miere polifloră românească, miere de mană românească <i>(n.r. miere de pădure obţinută de albine dintr-o substanţă dulce, limpede şi vâscoasă apărută mai ales toamna pe frunzele, ramurile şi tulpinile plantelor)</i>, miere de Manuka şi produsul antibiotic natural al familiei, aflat încă în faza de cercetare. La rândul lor, elveţienii au adăugat miere din ţara cantoanelor.</p>
      <p>Analizele, derulate prin metodele micro-diluţiei, agar-diluţiei şi testul de difuzie au fost făcute pe bacterii de Escherichia Coli, Staphylococcus Aureus şi Enterococcus fecalis. Pentru fiecare bacterie cercetătorii au folosit câte o cultură standard şi una rezistentă la antibiotice.</p>
      <p>"Din cele 6 probe făcute, în 4 cazuri mierea românească s-a dovedit mai puternică din punct de vedere antimicrobian decât mierea de Manuka, una dintre probe a dat rezultate la egalitate şi doar la o probă mierea de Manuka s-a dovedit mai bună", a declarat Simona Bişboacă.</p>
      <p>Până şi mierea elveţiană s-a dovedit mai eficientă decât cea de Manuka. Pentru neutralizarea bacteriei Staphylococccus Aureus a fost nevoie de o soluţie de 125 grame pe litru de miere elveţiană faţă de 250 grame de miere de Manuka.</p>
      <figure>
        <img src="https://www.ebihoreanul.ro/user_files/studiu_phenalex.jpg"/>
      </figure>
      <p>
        <b>Superioritatea mierii româneşti...</b>
      </p>
      <figure>
        <img src="https://www.ebihoreanul.ro/user_files/ioan_bisboaca.JPG"/>
      </figure>
      <p>Soţii Bişboacă susţin că studiile făcute demonstrează fără tăgadă calităţile excepţionale ale mierii româneşti. "Nu-mi pare rău că am cheltuit 4.500 euro. Suntem mândri să dovedim că mierea românească este superioară mierii adusă de peste mări şi ţări şi cumpărată pe bani grei de românii care au copii bolnavi şi vor să le ofere produse naturale de calitate", a declarat Ioan Bişboacă <i>(foto).</i></p>
      <p>Rezultatele studiului arată clar necesitatea ca statul român să se implice mai mult în promovarea produselor autohtone competitive internaţional. "Statul neo-zeelandez investeşte sume imense în promovarea mierii de Manuka în toată lumea. La fel ar trebui să facă şi statul român", a spus el.</p>
      <p>Asociaţi în firma Phenalex, soţii Bişboacă au brevetat şi produc cel mai puternic antioxidant de pe piaţă (extras din sâmburi, pieliţe şi rahis de struguri), propolis diluat cu apă (fabricat la rece pentru a nu-l distruge) şi fructonata, un nou tip de produs alimentar obţinut din fructe, fără zahăr, fierbere sau conservanţi.</p>
      <p>Pentru primele două produse Simona Bişboacă a fost medaliată cu aur şi argint la Salonul Internaţional de Inventică de la Varşovia (2011) şi cu două medalii de aur la Salonul de Inventică Mondială "Agro Arca" Croaţia (2012).</p>
      <figure>
        <iframe src="https://www.youtube.com/embed/28yJrDmQJ8s" width="460" height="360" data-service="Youtube" scrolling="no"/>
      </figure>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/cmV6dWx0YXRlX3N0dWRpdS1Cb2JvYXNjYS5wZGY="><pic src="https://www.ebihoreanul.ro/images/pdf.png" width="20" height="20"/> Rezultatele studiului făcut de soții Bișboacă (1.74M)</a>
        </p>
      </details>
    </article>
  </body>
</html>