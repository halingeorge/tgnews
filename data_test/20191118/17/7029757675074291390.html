<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/society/za-korektsiya-na-koefitsienta-po-koyto-noi-izchislyava-pensiite-prizova-ekspert.html"/>
    <meta property="og:site_name" content="News.bg"/>
    <meta property="article:published_time" content="2019-11-18T17:14:53+00:00"/>
    <meta property="og:title" content="За корекция на коефициента, по който НОИ изчислява пенсиите призова експерт"/>
    <meta property="og:description" content="Целта е частните фондове да допълват пенсиите на ДОО"/>
  </head>
  <body>
    <article>
      <h1>За корекция на коефициента, по който НОИ изчислява пенсиите призова експерт</h1>
      <address>
        <time datetime="2019-11-18T17:14:53+00:00">18 Nov 2019, 17:14</time>
      </address>
      <p><b>Нужна е промяна в методологията, по която НОИ</b> изчислява индивидуалния коефициент за пенсиите.</p>
      <p>Това заяви пред bTV Владислав Русев от Българската асоциация на дружествата за допълнително пенсионно осигуряване във връзка с т.нар "втори" пенсии, които ще получават бъдещите пенсионери.</p>
      <p>По думите му, ако това не се случи, <b>хората, които изберат да получават пенсия от универсалните фондове</b>, в началото ще получават от НОИ и от частния фонд по-малко пари, в сравнение с една пенсия. </p>
      <p>Първоначалната идея за Втори пенсионен стълб не е била да се конкурира с НОИ. Целта не е била и <b>Държавното обществено осигуряване да намалява пенсиите на хората</b>, които искат да получат парите си от универсалните фондове.</p>
      <p>Русев подчерта, че <b>целта е пенсионните фондове да допълват пенсиите на ДОО</b>. </p>
      <p>"<b>Законът е такъв, че коефициентът трябва да отразява разликата</b>, т.е <b>с колко по-малко хората с универсалните фондове са внасяли в НОИ</b>. Само че <b>НОИ увеличава разликата дотолкова, че тя в момента е 20%</b>. Ако се калкулира правилно тя не е повече от 6-7%", допълни още експертът.</p>
      <p>По думите на Русев грешка на осигурителния институт е, че когато се прави сравнението между вноската за универсален фонд и вноската за пенсия, <b>се пропуска участието на държавата в осигуряването</b>. </p>
    </article>
  </body>
</html>