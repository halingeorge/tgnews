<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640554/%D8%B1%D8%B4%D8%AF-%DB%B6%DB%B4-%D8%AF%D8%B1%D8%B5%D8%AF%DB%8C-%D8%B5%D9%86%D8%B9%D8%AA-%D8%A2%DB%8C-%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T17:21:00+00:00"/>
    <meta property="og:title" content="رشد ۶.۴ درصدی صنعت آی تی"/>
    <meta property="og:description" content="در حوزه فناوری اطلاعات رشد ۶.۴ دهم درصدی را داشته‌ایم. اقتصاد کشور امسال نیز رشد منفی اما در حوزه IT قطعا مانند گذشته رشد خواهیم داشت."/>
  </head>
  <body>
    <article>
      <h1>
        <a href="https://www.bultannews.com/fa/news/640554/%D8%B1%D8%B4%D8%AF-%DB%B6%DB%B4-%D8%AF%D8%B1%D8%B5%D8%AF%DB%8C-%D8%B5%D9%86%D8%B9%D8%AA-%D8%A2%DB%8C-%D8%AA%DB%8C">رشد ۶.۴ درصدی صنعت آی تی</a>
      </h1>
      <h2>در حوزه فناوری اطلاعات رشد ۶.۴ دهم درصدی را داشته‌ایم. اقتصاد کشور امسال نیز رشد منفی اما در حوزه IT قطعا مانند گذشته رشد خواهیم داشت.</h2>
      <address><time datetime="2019-11-18T17:21:00+00:00">18 Nov 2019, 17:21</time> by <a rel="author">بولتن نیوز | bultannews.com</a></address>
      <p><b>گروهIT: محمدباقر اثنی‌عشری</b> در دومین مجمع عمومی عادی <b>سازمان نصر</b> (<b>نظام صنفی رایانه‌ای</b>) تهران که عصر روز یکشنبه برگزار شد  گفت:«  سال گذشته با <b>رشد ۴۹ درصدی</b> روبه‌رو شدیم، بخشی از این افزایش درآمد به واسطه حق عضویت و بخشی دیگر به استقبال همکاران در تمدید و عضویت جدید صورت گرفت، این‌ها نشان می‌دهد اعتماد همکاران به سازمان را باید افزایش دهیم. در سال مالی گذشته<b> ۴۷۳ نفر</b> به عضویت نظام صنفی رایانه‌ای درآمدند که این عدد، میانگین عضویت دو نفر در روز را نشان می‌دهد، این آمار عضویت افراد است و ما هنوز وارد فضای <b>استارتاپ‌ها</b> و<b> شرکت‌های SME</b> (بنگاه‌های کوچک و متوسط) نشده‌ایم.»   <br/>به گزارش بولتن نیوز به نقل از کلیک،<b> رئیس سازمان نظام صنفی تهران</b> افزود:« این تعداد عضویت در حالی است که به گزارش سال ۹۷ اتاق بازرگانی، تعداد اعضای حقوقی شاخه اطلاعات و ارتباطات در کشور<b> ۴۲۹ نفر</b> است. درآمد ما در سالی که گذشت چیزی حدود<b> ۲.۵ میلیارد تومان</b> بوده که ۹۷ درصد از این مبلغ از محل حق عضویت تامین شده و<b> ۲.۳ درصد</b> نیز واگذاری سالن و کمک‌های دیگر به دست آمده است.»<br/><br/>او با اشاره به این که سازمان نصر تشکلی است که با پرداخت‌های خرد اعضا سرپا ایستاده است، افزود:« یکی از حُسن‌های ما <b>مستقل بودن‌مان</b> است. در اساسنامه تشکل صنفی دو وظیفه برعهده ما گذاشته شده است؛ یکی دفاع از منافع صنف و دیگری ساماندهی بازار. در گذشته وظیفه اول که دفاع از منافع صنف است را به درستی انجام دادیم و در دهه دوم سازمان در شرایطی هستیم که می‌توانیم گام دوم را در حوزه ساماندهی بازار برداریم.<br/><br/>مدتی است به یک فرمول ثابت برای حل مشکلاتی که در مجموعه وجود دارد، رسیده‌ایم که آن بزرگ کردن اندازه بازار <b>IT</b> است. شعار دو برابر کردن این بازار به همین واسطه شکل گرفت. شاید انتخاب این شعار در نگاه اول خیلی جاه‌طلبانه و رویایی به نظر بیاید، اما با توجه به آمار و پیشرفتی که در این حوزه داشته‌ایم، قطعا این شعار رنگ واقعیت به خود خواهد گرفت.» <br/>عثنی عشری با اشاره به اینکه این در حالی است که سال گذشته اقتصاد کشور <b>رشد منفی ۴.۷ دهم</b> را تجربه کرد و به نوعی اقتصاد کوچک شده، افزود:« در حوزه فناوری اطلاعات<b> رشد ۶.۴ دهم درصدی</b> را داشته‌ایم. این‌طور که تخمین زده می‌شود اقتصاد کشور امسال نیز <b>رشد منفی ۲.۵درصد</b> را دارد اما در حوزه IT قطعا مانند گذشته رشد خواهیم داشت.» <br/><b>رییس سازمان نصر</b> با عنوان اینکه برای دستیابی به رشد اقتصادی <b>«بیستون»</b> را طراحی کردیم افزود:« طرحی که ۲۰ محور دارد و در نهایت به صدها پروژه اجرایی در سراسر کشور تبدیل می‌شود. با این که این طرح با حضور وزیر ارتباطات و رئیس شورای عالی فضای مجازی رونمایی شد اما هم اکنون با تکیه بر نیروهای خودشان جلو می‌رویم. این طرح در کشور واقعا حرکت، تحول و شوق ایجاد کرده است.»<br/><br/>رییس سازمان نظام صنفی افزود:« یکی از مشکلاتی که سر راه ما قرار دارد، تعامل با حاکمیت است. دستگاه واحدی برای <b>صنعت IT</b> وجود ندارد که بتوان مشکلات را با آن در میان گذاشت. نهادهای مختلفی مانند وزارت ارتباطات، شرکت زیرساخت، شورای عالی فضای مجازی، دادستانی و بانک مرکزی در این صنعت دخیل هستند که باعث می‌شود هیچ تصمیمی به سادگی گرفته نشود. <br/>تقاضای ما از رئیس جمهوری این بود که برای<b> دستیابی به تحول دیجیتال</b> و گام برداشتن در حوزه اقتصاد مرجع واحد و مشخص وجود داشته باشد. زمانی که از توسعه صادرات صحبت به میان می‌آید افراد دیگر خارج از حوزه IT باید تصمیم بگیرند و تشتت آرا باعث بروز مشکلاتی خواهد شد. اگر یک مرجع واحد برای این امر وجود داشته باشد، مشکلات مرتفع می‌شوند.» <br/>در انتهای مجمع عمومی عادی سازمان نصر استان تهران، <b>«حسین اسلامی»</b> عضو علی‌البدل هیات مدیره سازمان نصر به عنوان بازرس انتخاب شد تا عملکرد سازمان را نظارت کند و گزارش آن را در دور بعدی مجمع ارائه دهد. در دور قبلی مجمع سازمان نصر تهران نیز حسین اسلامی به عنوان بازرس انتخاب شده بود.</p>
    </article>
  </body>
</html>