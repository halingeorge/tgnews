<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/glavu-ukreksimbanku-gricenka-zobov-yazali-vnesti-zastavu-rozmirom-3-mln-grn-bez-areshtu-330054_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T17:31:00+00:00"/>
    <meta property="og:title" content="Главу &quot;Укрексімбанку&quot; Гриценка зобов'язали внести заставу розміром 3 млн грн без арешту"/>
    <meta property="og:description" content="Прокуратура просила в 33 рази більше.  "/>
  </head>
  <body>
    <article>
      <h1>Главу "Укрексімбанку" Гриценка зобов'язали внести заставу розміром 3 млн грн без арешту</h1>
      <h2>Прокуратура просила в 33 рази більше.  </h2>
      <address>
        <time datetime="2019-11-18T17:31:00+00:00">18 Nov 2019, 17:31</time>
      </address>
      <p>Печерський райсуд Києва обрав запобіжний захід голові "Укрексімбанку" Олександру Гриценку у вигляді застави в розмірі 1,561 тис. прожиткового мінімуму для працездатних осіб, або 2,999 млн грн без утримання під вартою. На внесення вказаної суми суд відвів п'ять днів.</p>
      <p>Рішення було прийнято на засіданні в понеділок. <a href="https://dt.ua/UKRAINE/dlya-golovi-ukreksimbanku-prosyat-aresht-z-alternativoyu-zastavi-100-mln-grn-330046_.html"><b>Прокурор просив суворіші заходи</b></a>: взяття Гриценка під варту на 50 днів з альтернативою внесення застави 100 млн грн, однак суд визначив м'якші забезпечувальні заходи, зобов'язавши підозрюваного не відлучатися з Києва, не спілкуватися зі свідками, здати паспорти та документи для виїзду за кордон і носити електронний засіб контролю, а також повідомляти прокурора про зміну місця проживання і місця роботи.</p>
      <p>Нагадаємо, 16 листопада співробітники Служби безпеки України за дорученням Генеральної прокуратури в рамках кримінального провадження за ознаками вчинення злочинів, передбачених ч. 1 ст. 255, ч. 5 ст. 191, ч. 3 ст. 209, <a href="https://dt.ua/UKRAINE/golovu-ukreksimbanku-zatrimali-spivrobitniki-sbu-329927_.html"><b>затримали голову Укрексімбанку Гриценка</b></a>. Незабаром у СБУ пояснили, що Гриценка затримано у справі про відмивання "грошей Курченка".</p>
      <p>На думку адвоката Гриценка, затримання було проведене без постанови суду з грубими порушеннями закону без законних підстав. Також Галанський повідомив, що банкіра затримали за розпорядженням одіозного прокурора <a href="https://dt.ua/UKRAINE/prokurora-kulika-yakiy-vede-spravu-burisma-zvilnyat-z-genprokuraturi-329685_.html"><b>Костянтина Кулика, якого керівництво ГПУ пообіцяло звільнити</b></a> через відмову проходити атестацію. Адвокат також стверджує, що <b><a href="https://dt.ua/UKRAINE/u-kiyevi-nevidomi-vikrali-golovu-ukreksimbanku-zmi-329925_.html">співробітники СБУ викрали його клієнта</a></b>, так як затримання не було санкціоновано судом, і наразили на небезпеку малолітню дитину Гриценка.</p>
      <p>Олександра Гриценка призначили на посаду голови правління державного "Укрексімбанку" в серпні 2014 року. На цій посаді він змінив Віталія Білоуса, який очолював банк з 2013 року. Згідно з даними Нацбанку, на 1 грудня 2018 року за розміром чистих активів <a href="https://dt.ua/ECONOMICS/derzhavniy-ukreksimbank-zbilshiv-chistiy-pributok-na-25-301261_.html"><b>банк посідав третє місце</b></a> серед 77 діючих у країні банків. </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>