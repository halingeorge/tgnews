<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/tragedia-de-la-timisoara-procurorii-au-inceput-urmarirea-penala-in-rem-pentru-ucidere-din-culpa-in-bloc-s-a-depistat-o-substanta-neurotoxica-au-fost-identificate-inca-doua-locatii-la-care-a-facut-d.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T17:24:26+00:00"/>
    <meta property="og:title" content="Tragedia de la Timișoara: procurorii au început urmărirea penală in rem pentru ucidere din culpă. În bloc s-a depistat o substanță neurotoxică. Au fost identificate încă două locații la care a făcut deratizare aceeași firmă / Opt adulți și nouă copii sunt internați"/>
    <meta property="og:description" content="Ora 19.25 - Opt adulţi erau internaţi, luni seara, la ora 18.00, la Spitalul Judeţean şi nouă copii la Spitalul ”Louis Ţurcanu” din Timișoara, potrivit"/>
  </head>
  <body>
    <article>
      <h1> Tragedia de la Timișoara: procurorii au început urmărirea penală in rem pentru ucidere din culpă. În bloc s-a depistat o substanță neurotoxică. Au fost identificate încă două locații la care a făcut deratizare aceeași firmă / Opt adulți și nouă copii sunt internați </h1>
      <address><time datetime="2019-11-18T17:24:26+00:00">18 Nov 2019, 17:24</time> by <a rel="author">Redacția</a></address>
      <p><b>Ora 19.25</b> – Opt adulţi erau internaţi, luni seara, la ora 18.00, la Spitalul Judeţean şi nouă copii la Spitalul ”Louis Ţurcanu” din Timișoara, potrivit reprezentanţilor Inspectoratului pentru Situaţii de Urgenţă Timiş. Toţi locuiesc în blocul în care s-a făcut deratizare şi dezinsecţie, relatează News.ro.</p>
      <p>ISU Timiş a anunţat, de asemenea, că a finalizat măsurătorile la restaurantul şi la clubul unde dezinsecţia a fost făcută de aceeaşi firmă şi nu s-au identificat substanţe periculoase în aer. ISU Timiş nu a precizat, însă, dacă cele două locaţii vor fi redeschise publicului.</p>
      <p><b>UPDATE:</b> Ministerul Sănătăţii, prin Direcţia de Sănătate Publică Timiş, a demarat o anchetă referitoare la cazul de la Timişoara, unde trei persoane dintr-un bloc, dintre care doi copii, au decedat, altele fiind internate în spital, informează un comunicat de presă al instituţiei, citat de Agerpres.</p>
      <p>Potrivit sursei citate, reprezentanţii DSP Timiş au prelevat probe de apă din locuinţele persoanelor afectate „în vederea determinărilor microbiologice şi fizico – chimice”.</p>
      <p>Ministerul precizează că inspectorii sanitari nu au putut lua legătura direct cu administratorul blocului şi cu reprezentantul firmei de deratizare/dezinsecţie, deoarece sunt interogaţi de organele abilitate, urmând ca acest lucru să aibă loc imediat ce va fi posibil.</p>
      <p>„A fost identificată societatea de deratizare/dezinsecţie şi urmează să se efectueze un control pentru verificarea avizelor substanţelor biocide utilizate şi a modului cum au fost administrate. În şedinţa Comitetului pentru Situaţii de Urgenţă care a avut loc la Instituţia Prefectului Timiş începând cu ora 14,00 s-a hotărât evacuarea întregului imobil. În prima etapă, 45 de persoane care au fost evacuate şi cazate într-un liceu timişorean au fost verificate din punct de vedere igienico – sanitar de către inspectori ai SCSP din cadrul DSP Timiş”, se mai arată în comunicat.</p>
      <p>Potrivit datelor oferite de minister, în prezent sunt internaţi şapte pacienţi: patru adulţi (trei bărbaţi şi o femeie) în Spitalul Clinic Judeţean de Urgenţă în secţia de ATI, compartiment toxicologie, conştienţi, cooperanţi, sub supraveghere; trei copii cu vârste între 2 şi 8 ani în Spitalul de copii „Louis Turcanu” în stare bună.</p>
      <p><b>Știrea inițială:</b> Procurorii au început urmărirea penală in rem pentru ucidere din culpă în cazul tragediei de la Timișoara, unde doi copii și mama unuia dintre ei au murit după ce în blocul în care locuiau a fost făcută deratizare. Reprezentanții autorităților au depistat prezența în imobil a unei substanțe neurotoxice și au fost identificate încă două locații la care a făcut deratizare aceeași firmă.</p>
      <p>Cel mai ridicat nivel al prezenței substanței neurotoxice s-a înregistrat la etajele 3 și 4, unde au fost și victimele.</p>
      <p>Reprezentanții autorităților prezenți la fața locului au precizat că, potrivit legislației, firma care a făcut deratizarea trebuia să anunțe populația, iar substanțele utilizate trebuiau avizate sanitar.</p>
      <p>Până acum, administratorul firmei și cel al blocului au fost interogați de polițiști și de procurorul care se ocupă de caz. Au fost identificate alte două locații în care aceeași firmă a făcut deratizarea și se vor face verificări și acolo. Totodată vor fi verificate și spațiile de depozitare ale firmei, în care erau ținute substanțele respective.</p>
      <p>Doi copii, unul de doar 9 zile și celălalt de 3 ani, precum şi mama unuia dintre ei, de 29 de ani, au murit la Timişoara, în ultimele zile, iar alte persoane din același bloc au ajuns la spital. În blocul în care locuiau a avut loc o dezinsecție la sfârșitul săptămânii trecute, iar la acest moment a fost evacuat întreg imobilul (detalii <a href="https://www.g4media.ro/doi-copii-si-mama-unuia-dintre-ei-au-murit-la-timisoara-dupa-ce-in-bloc-a-fost-facuta-deratizare-alte-persoane-sunt-la-spital-iar-imobilul-a-fost-evacuat.html">aici</a>).</p>
      <p>Printre persoanele internate se află și soțul femeii care a decedat, care deocamdată nu este într-o situație foarte gravă, dar situația sa se poate înrăutăți având în vedere evoluția pe care a avut-o soția lui, au precizat reprezentanții autorităților din Timiș.</p>
      <p>Potrivit acestora, deocamdată nu se știe dacă substanța care a dus la decesul celor trei a fost ingerată sau a ajuns în organism pe căile respiratorii.</p>
      <p>
        <i>Sursa foto: Inquam Photos / Virgil Simonescu</i>
      </p>
    </article>
  </body>
</html>