<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827141.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T17:13:00+00:00"/>
    <meta property="og:title" content="کی‌روش چه دستاوردی برای فوتبال ایران داشت؟/ ضعفی که ویلموتس دارد"/>
    <meta property="og:description" content="پرویز مظلومی در گفتگو با مهر در خصوص شکست دو بر یک ایران برابر عراق گفت: متاسفانه برابر عراق هیچ برنامه ریزی نداشتیم، حریف ما مقابل ما به خوبی ظاهر شد اما تیم ملی کشورمان هیچ برنامه تاکتیکی نداشت و نمی دانست در زمین باید چه کاری انجام دهد."/>
  </head>
  <body>
    <article>
      <h1>کی‌روش چه دستاوردی برای فوتبال ایران داشت؟/ ضعفی که ویلموتس دارد</h1>
      <address>
        <time datetime="2019-11-18T17:13:00+00:00">18 Nov 2019, 17:13</time>
      </address>
      <p>سرمربی پیشین استقلال با تاکید بر اینکه تیم ملی در زمان کی روش به لبنان باخت و با هدایت وی نتوانست عراق را شکست دهد گفت: یکی از ضعف های کاری ویلموتس این است که او هم پروازی است.</p>
      <p>پرویز مظلومی در گفتگو با مهر در خصوص شکست دو بر یک ایران برابر عراق گفت: متاسفانه برابر عراق هیچ برنامه ریزی نداشتیم، حریف ما مقابل ما به خوبی ظاهر شد اما تیم ملی کشورمان هیچ برنامه تاکتیکی نداشت و نمی دانست در زمین باید چه کاری انجام دهد.</p>
      <p>وی تاکید کرد: وقتی مربی سه روز دیرتر از زمان موعد به ایران می آید و تمرینات را شروع می کند نباید انتظاری بیشتر از این داشت. ما هنوز متوجه نشده ایم اگر قرار است مربی خارجی به ایران بیاید قبل از حضورش باید تمام مشکلات برطرف شده باشد تا او تمرکزش را روی تمرین و بازی های مهم تیم ملی بگذارد. اگر هم قرار نیست این کار را انجام دهیم چرا این همه هزینه می کنیم و خود را به دردسر می اندازیم تا مربی بیاوریم که هنوز نیامده نمی توانیم مطالباتش را پرداخت کنیم و او به راحتی حاضر نیست به ایران آمده و تمرینات را زیر نظر بگیرد.</p>
      <p>مظلومی ادامه داد: مقابل عراق هیچ استراتژی نداشتیم اصلا برنامه ای برای گل زدن و رسیدن به گل در تیم ملی وجود نداشت و من اعتقاد دارم دیدار برابر عراق ضعیف ترین بازی ما در طول چند سال اخیر بود.</p>
      <p>سرمربی پیشین استقلال ادامه داد: همه از طارمی و آزمون انتقاد کردند اما آیا توانستیم موقعیتی برای آنها به وجود بیاوریم که در شرایط گلزنی قرار بگیرند؟ زیرا در طول ۹۰ دقیقه عملا این دو بازیکن بیکار بودند و هیچ حرکت مثبتی نتوانستند انجام دهند.</p>
      <p>وی با انتقاد از عملکرد وحید هاشمیان دستیار ویلموتس گفت: نمی دانم نقش وحید هاشمیان چیست، او در غیاب ویلموتس چه کاری باید انجام دهد مگر نباید آماده ترین ها به تیم ملی دعوت شوند؟ آیا او تمامی بازی های لیگ را زیر نظر داشت چرا بازیکنانی مانند قلی زاده، کاوه رضایی و کریم انصاری فر که در اوج آمادگی بودند همگی نیمکت نشین بودند؟ تعویض ها بر چه اساسی صورت می گرفت و در مجموع چرا ما اینقدر ضعیف مقابل عراق ظاهر شدیم؟</p>
      <p>مظلومی گفت: درست است که بازی در اردن برگزار شد اما انگیزه عراقی ها به مراتب بیشتر از ما بود و توانستند یک بازی قدرتی، فنی همراه با پیروزی را مقابل ما انجام دهند اما فلسفه تیم ملی ما مشخص نشد زیرا یک تیم بی برنامه و ناهماهنگ بودیم.</p>
      <p>مظلومی در پاسخ به این پرسش که برخی ها خواستار برکناری ویلموتس شدند، گفت: برای حضور یک مربی خارجی باید برنامه داشت. این روزها تعدادی از هواداران کی روش از این شرایط سوءاستفاده کرده و می گویند اگر او بود این نتیجه را کسب نمی کردیم. کی روش ۸ سال در ایران بود اما چه دستاوردی برای ما داشت ما به لبنان نباخته بودیم که با کی روش به لبنان هم باختیم. در مقابل عراق هم با کی روش برنده نبودیم پس نمی توانیم کی روش را با ویلموتس مقایسه کنیم اما باید مربی تحت  قرارداد فدراسیون باشد که پروازی نباشد و فدراسیون توانایی اداره این مربی را داشته باشد. اما متاسفانه این توانایی در فدراسیون فوتبال ما دیده نشده است.</p>
      <p>سرمربی پیشین استقلال در خصوص انتقادهایی که این روزها به مسعود شجاعی می شود، گفت: مسعود زحمات زیادی برای تیم ملی کشیده وقتی که سرمربی او را به زمین می فرستد وظیفه او چیست؟ او نباید به زمین برود؟ پس مسعود شجاعی مقصر نیست. اگر سرمربی اعتماد لازم را به او ندارد، او را وارد زمین نکند البته مسعود در چند وقت گذشته از شرایط آرمانی به دور بوده اما نمی توان همه تقصیرها را به گردن کاپیتان تیم ملی انداخت. بازی کردن وظیفه بازیکنان است و او تنها دستورات ویلموتس را در زمین اجرا کرده است.</p>
      <p>وی در خصوص شرایط این روزهای آبی پوشان گفت: قبل از توقف لیگ به خاطر تیم ملی استقلال عملکرد قابل قبولی داشت و توانسته بود هفت بازی را با موفقیت به پایان برساند به طور حتم این توقف باعث خواهد شد تا حدودی در روند استقلال اخلال ایجاد شود اما مطمئنم با تدابیری که سرمربی آبی پوشان اندیشیده است استقلال می تواند به زودی به فرم ایده آلش بازگردد.</p>
      <p>مظلومی در خصوص اتفاقاتی که قبل از دیدار با صنعت نفت برای آبی پوشان رخ داد، گفت: من به بازیکنان و سرمربی استقلال حق می دهم که به فکر مطالباتشان باشند. شرایط جامعه به گونه ای است که همه به دنبال به دست آوردن پول هستند اما اصلا موافق اعتصاب نیستم این مساله نمی تواند موفقیت استقلال را تضمین کند  مدیران استقلال باید شجاع باشند و اگر نمی توانند کاری را انجام  دهند صادقانه صحبت کنند و اجازه ندهند این دوگانگی ها در تیم به وجود بیاید. مدیرعامل باشگاه می تواند شفاف و راحت با بازیکنان صحبت کرده و بگوید در حال حاضر پولی برای پرداخت نیست اما امروز و فردا کردن باعث می شود بازیکنان از این وضعیت به شدت عصبی شده و دست به چنین کاری بزنند.</p>
      <p>وی در پایان و در پاسخ به این پرسش که آیا به آینده این استقلال امیدوار هستید یا خیر گفت: آینده آبی پوشان روشن است مطمئنا با عملکردی که قبل از تعطیلی لیگ داشتند می توان به این تیم امید داشت استقلال یکی از مدعیان قهرمانی در پایان فصل است به شرطی که چوب لای چرخ این تیم توسط برخی گذاشته نشود.</p>
    </article>
  </body>
</html>