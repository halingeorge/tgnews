<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/ukrayinski-vcheni-rozrobili-novu-tehnologiyu-dlya-poshuku-vuglevodniv-330024_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T17:03:00+00:00"/>
    <meta property="og:title" content="Українські вчені розробили нову технологію для пошуку вуглеводнів"/>
    <meta property="og:description" content="Метою структурно-термо-атмо-гідрогеохімічних досліджень є виявлення та картування прямопошукових вуглеводневих сигналів від покладу."/>
  </head>
  <body>
    <article>
      <h1>Українські вчені розробили нову технологію для пошуку вуглеводнів</h1>
      <h2>Метою структурно-термо-атмо-гідрогеохімічних досліджень є виявлення та картування прямопошукових вуглеводневих сигналів від покладу.</h2>
      <address>
        <time datetime="2019-11-18T17:03:00+00:00">18 Nov 2019, 17:03</time>
      </address>
      <p>За результатами створеної в Інституті геологічних наук НАН України прямопошукової комплексної структурно-термо-атмо-гідрогеохімічної технології (СТАГГТ) було розроблено та впроваджено рекомендації щодо оцінки пошуків традиційних і нетрадиційних нафтогазоперспективних об'єктів. Технологія СТАГГТ є експресною та високоефективною, що дає можливість її швидкої адаптації при вирішенні відповідного конкретного завдання комплексного вивчення нафтогазових об'єктів.</p>
      <p>Про це у своїй статті для <a href="https://dt.ua/">DT.UA</a> пише Ігор Багрій, заступник директора Інституту, доктор геологічних наук, керівник науково-консультативного центру з впровадження новітніх технологій пошуку вуглеводнів та підземних вод. За його словами, метою структурно-термо-атмо-гідрогеохімічних досліджень є виявлення та картування прямопошукових вуглеводневих сигналів від покладу.</p>
      <p>Успішність технології забезпечується спеціально розробленими технічними засобами, що дають можливість виконувати на високому рівні експедиційні роботи як на суходолі, так і в морських акваторіях. Новизну, оригінальність розробок захищено численними патентами, підтверджено актами впровадження", — зазначає вчений.</p>
      <p>Автор вказує, що результати прогнозно-пошукових робіт на вуглеводні на більш як 150 обстежених об'єктах України (суходіл, море) підтвердили правомірність концепції та ефективність досліджень на традиційних і нетрадиційних родовищах континентальних прогинів, астроблемах морських акваторій, а також вуглепородних масивів з коефіцієнтом успішності майже 100%.</p>
      <p>Вчений підкреслює, що у процесі впровадження СТАГГТ починаючи з 2000 р. у рамках фундаментальних і прикладних розробок виконано понад 150 договірних робіт, проведено 14 морських експедицій, видано рекомендацій по 36 структурах морських акваторій. Уперше в Україні здійснено дослідження на глибоководних Британських структурах (український сектор Чорного моря) з глибинами понад 800 м. На всі без винятку роботи є позитивні акти впровадження. За ініціативою Інституту газу для Кабміну було підготовлено варіанти інтенсифікації нарощування енергетичного потенціалу України.</p>
      <p>Детальніше про нові технології пошуку вуглеводнів читайте в статті Ігоря Багрія "<a href="https://dt.ua/energy_market/yak-innovaciyno-zbilshiti-vidobutok-vuglevodniv-329836_.html"><b>Як інноваційно збільшити видобуток вуглеводнів</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>