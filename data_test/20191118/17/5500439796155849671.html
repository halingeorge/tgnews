<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22783/hana-se-je-zaljubila-v-ples.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-18T17:12:00+00:00"/>
    <meta property="og:title" content="Hana se je zaljubila v ples"/>
    <meta property="og:description" content="Hana pleše že od 10. leta. Bila je 3. na državnem prvenstvu v vlogi Pike Nogavičke ter bila izbrana med najboljše slovenske plesalke Šolskega Izbinega kolektiva Plesne izbe iz Maribora. Danes pa žanje uspehe s plesnimi formacijami TBA plesnega centra iz Celja.Mlada plesalka Hana Pivljakovič iz Voličine pri Lenartu ..."/>
  </head>
  <body>
    <article>
      <h1>Hana se je zaljubila v ples</h1>
      <h2>Mlada plesalka Hana Pivljakovič iz Voličine pri Lenartu je bila že v zgodnjem otroštvu opažena med plesom v skupini Plesne dimenzije v Lenartu. Danes pa žanje uspehe s plesnimi formacijami TBA plesnega centra iz Celja.</h2>
      <address><time datetime="2019-11-18T17:12:00+00:00">18 Nov 2019, 17:12</time> by <a rel="author">Aleksandra Papež</a></address>
      <figure>
        <img src="https://www.prlekija-on.net/uploaded/2019_11/hana-se-je-zaljubila-v-ples_23611403370.jpg"/>
        <figcaption>Hana Pivljakovič</figcaption>
      </figure>
      <p>Hana pleše že od 10. leta. Bila je 3. na državnem prvenstvu v vlogi Pike Nogavičke ter bila izbrana med najboljše slovenske plesalke Šolskega Izbinega kolektiva Plesne izbe iz Maribora. Danes pa žanje uspehe s plesnimi formacijami TBA plesnega centra iz Celja.</p>
      <p>Mlada plesalka <b>Hana Pivljakovič</b> iz Voličine pri Lenartu je bila že v zgodnjem otroštvu opažena med plesom v skupini Plesne dimenzije v Lenartu. Njena prva mentorica, <b>Natalija Pravdič</b>, jo je hitro opazila in ji odprla vrata v svet proste izbire plesnih korakov. Hana je zares veliko trenirala ter v Street dancu dosegla 3. mesto na državnem prvenstvu v solo vlogi Pike Nogavičke. Danes Hana poleg šolanja na Srednji zdravstveni šoli v Celju trenira ob ponedeljkih in sredah, ob torkih in četrtkih se udeležuje kondicijskih treningov, ob nedeljah pa se pripravlja na tekme. Sobote pa namenja treningu doma v Voličini.</p>
      <p>»<i>Vse se da, če se le dobro organiziram</i>.« pove Hana, ki si nikoli ne dela plana B, saj vedno vloži vse, da doseže svoj plan A. Tako kljub številnim in zahtevnim treningom redno ter uspešno opravlja tudi vse šolske obveznosti, ki jo prav tako veselijo, saj ji prav zdravstvena smer šolanja omogoča, da bo v prihodnosti lahko pomagala ljudem. »<i>Res z veseljem prisluhnem sočloveku in pomagam, če le lahko</i>.«</p>
      <p>Police njene sobe se šibijo pod številnimi medaljami, plaketami in priznanji. »<i>Danes je moja mentorica Tjaša Leban v TBA plesnem centru v Celju. Tjaša je v mojih očeh pridna kot mravljica, neverjetno talentirana in odlična motivatorka</i>.« razloži energična Hana, ki je svoje prve uspehe dosegla kot solo plesalka, a je prepričana, da na večjih tekmovanjih lažje uspeš v skupini. Tako je s plesno formacijo Royal s 23 soplesalci dosegla 2. mesto na IDO World Hip Hop &amp; Electric Boogie Championship 2019 v Bremenhavnu v Nemčiji.</p>
      <p>»<i>Čez 10 let si želim opravljati delo psihoterapevtke ali delati z otroki s posebnimi potrebami, jih razveseljevati tudi s plesom. Obenem pa pripravljati svoje koreografije ter biti zgled mlajšim plesalcem</i>.« razloži Hana, ki kljub osredotočenosti zmeraj ne zmore sama. »<i>Treningi in tekmovanja predstavljajo tudi finančni zalogaj</i>.« Tako je za podporo in pomoč posebej hvaležna staršem, sestri in starim staršem.</p>
      <p>Kaj pa ljubezen? »<i>Zaljubljena sem v ples</i>.« pogovor ob kavi in babičinih piškotih zaključi mlada obetavna plesalka, ki se s soplesalci že pripravlja na tekmovanje World of dance na Nizozemskem.</p>
      <p>Foto: Osebni arhiv</p>
    </article>
  </body>
</html>