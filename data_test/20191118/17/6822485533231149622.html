<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827147.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T17:52:00+00:00"/>
    <meta property="og:title" content="رحمانی دستور تسریع در تخلیه کالاهای دپو شده در گمرک را داد"/>
    <meta property="og:description" content="به گزارش پارلمانی فارس، رضا رحمانی وزیر صنعت‌،‌ معدن و تجارت پس از حضور در کمیسیون اقتصادی مجلس در جمع خبرنگاران گفت: امروز موضوع جلسه در این کمسیون بررسی وضعیت بازار و قیمت‌ها با حضور مسئولان اجرایی کشور بود. "/>
  </head>
  <body>
    <article>
      <h1>رحمانی دستور تسریع در تخلیه کالاهای دپو شده در گمرک را داد</h1>
      <address>
        <time datetime="2019-11-18T17:52:00+00:00">18 Nov 2019, 17:52</time>
      </address>
      <p>وزیر صمت گفت: در بنادر دپوی اجناس وارداتی کاملا مشهود است و بر همین اساس تمهیداتی را در نظر گرفتیم که برای حمل کالاها تسریع صورت گیرد.</p>
      <p>به گزارش پارلمانی فارس، رضا رحمانی وزیر صنعت‌،‌ معدن و تجارت پس از حضور در کمیسیون اقتصادی مجلس در جمع خبرنگاران گفت: امروز موضوع جلسه در این کمسیون بررسی وضعیت بازار و قیمت‌ها با حضور مسئولان اجرایی کشور بود. </p>
      <p>وی در مورد جزئیات مباحث مطرح شده در این نشست افزود: من و همکارانم در حوزه اصناف گزارشی را در این باره به مجلس ارائه کردیم که البته در این گزارش به وفور کالا و ذخیره و تامین آن اشاره کردیم که هیچ مشکلی در کشور وجود ندارد.</p>
      <p>رحمانی تصریح کرد: ما در زمینه مبدا تولید و واردات اجناس و کالاها در روزهای گذشته نشست‌های متعددی را برگزار کردیم به طوری که در بنادر دپوی اجناس وارداتی کاملا مشهود است و بر همین اساس تمهیداتی را در نظر گرفتیم که برای حمل آن کالاها تسریع صورت گیرد که البته اکثر آن کالاها ذخیره خواهند شد تا در آینده توزیع شود. </p>
      <p>وزیر صمت خاطرنشان کرد: در بحث نظارت و جلوگیری از تورم انتزاعی و عدم گرانی اجناس و کالاها و ایجاد فضای روانی خاص در جامعه اقداماتی صورت گرفته است که نباید این موضوع بر گرانی کالا تحمیل شود. </p>
      <p>وی گفت: سازمان تعزیرات، اتاق اصناف، اتاق بازرگانی اقدامات بازدارنده خود را در نشست کمیسیون اقتصاد تشریح کردند ضمن اینکه اتحادیه‌های صنفی هم با تمامی امکانات خود پای کار آمدند و تمامی نیروهای خود را به کار گرفتند و بر همین اساس هم آنها می‌توانند از نیروهای سازمان‌های وزارت صمت هم استفاده کنند. </p>
      <p>رحمانی خاطرنشان کرد: تعزیرات و دادستانی و همچنین تشکل‌های صنفی و صنعتی مکمل افزایش نظارت‌ها بوده و در این زمینه نیز کمک‌حال این قضیه هستند همچنین با رایزنی‌های صورت گرفته قرار شد تا تعزیرات پروند‌ه‌های تشکیل شده را با سرعت بیشتری پیگیری کند. </p>
      <p>وزیر صمت خاطرنشان کرد: نباید عده‌ قلیلی در شرایط جدید کشور از وضعیت سوء استفاده کرده و گرانی ایجاد کنند. </p>
      <p>رحمانی گفت: در کنار افزایش نظارت‌ها، تکمیل سامانه‌های قبلی که در دستور کار بوده نیز دنبال خواهد شد به طوری که تکمیل سامانه جامع تجارت و سامانه جامع انبارها و دیگر امکانات جدید بکار گرفته نیز در دستور کار بوده و بر آن تاکید کرده‌ایم. </p>
      <p>وی گفت: امیدوارم با وجود تمامی تمهیدات در نظر گرفته شده کمترین مشکلی را در کشور داشته باشیم. </p>
    </article>
  </body>
</html>