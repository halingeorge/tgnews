<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/18/170-eves-a-lanchid"/>
    <meta property="og:site_name" content="euronews"/>
    <meta property="article:published_time" content="2019-11-18T17:55:47+00:00"/>
    <meta property="og:title" content="170 éves a Lánchíd"/>
    <meta property="og:description" content="Ez idő alatt sok mindent megélt már."/>
  </head>
  <body>
    <article>
      <h1>170 éves a Lánchíd</h1>
      <address><time datetime="2019-11-18T17:55:47+00:00">18 Nov 2019, 17:55</time> by <a rel="author">Zoltan Siposhegyi</a></address>
      <p>Kereken 170 éve, 1849. november 20-án avatták fel Budapest egyik szimbólumát, a Lánchidat. A Budát és Pestet összekötő első állandó átkelő átadása koránt sem volt ünnepélyes. A hídon a Magyarországot teljhatalommal kormányzó, az aradi vértanúkat kivégeztető Julius von Haynau haladt át elsőként. Egy évszázaddal később pedig, 1949. november 20-án Rákosi Mátyás jelenlétében adták át a második világháborúban felrobbantott, majd újjáépített Lánchidat.</p>
      <p>A hidat Széchenyi István gróf álmodta meg, miután a jégzajlás miatt nem tudott elmenni apja temetésére. Az első cölöpöt 1840. július 28-án verték le, az alapkövet a pesti hídfő alapgödrében 1842. augusztus 24-én tette le ünnepélyesen az V. Ferdinánd királyt képviselő József nádor. A szlavóniai fenyőfából készült cölöpök leveréséhez darabonként 400 ütésre volt szükség, a munkával két év alatt végzett mintegy nyolcszáz munkás. A cölöpök nagy része ma is a Duna fenekén nyugszik.</p>
      <p>A vasöntvényeket és a láncokat Angliából rendelték, a láncokat úszóállványokról, a parton elhelyezett gőzgép, csigasorok és görgők segítségével emelték helyükre. 1848. július 18-án az utolsó beemelendő elemet tartó csigasor vonólánca leszakadt, magával ragadva a munkahidat. A balesetben egy munkás meghalt, a munkát csónakból szemlélő Széchenyi maga is a Dunába esett, de szerencsésen ki tudott úszni a partra.</p>
      <p>A még átadás előtt lévő hídon 1849. január 1-jén haladt át az első kocsi: Bónis Sámuel országos biztos ezen menekítette a Szent Koronát Debrecenbe. Néhány nappal később a kereszttartókra fektetett fapallókon 70 ezer osztrák katona és 270 ágyú kelt át Pestre a hídon, amelyet 1849 májusában, Buda ostromakor Hentzi tábornok utasítására sikertelenül próbáltak felrobbantani.</p>
      <p>A hidat hivatalosan 1849. november 20-án avatták fel, a lakosság a hídvám megfizetése fejében másnaptól használhatta. A felhajtókat 1850 óta őrzi a Marschalkó János által faragott négy kőoroszlán, amelyeknek a városi legendával ellentétben van nyelvük.</p>
    </article>
  </body>
</html>