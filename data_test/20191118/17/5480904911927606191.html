<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/po-strelbe-v-nakupnim-stredisku-v-oklahome-jsou-nejmene-tri-mrtvi/1822577?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T17:53:00+00:00"/>
    <meta property="og:title" content="Po střelbě v nákupním středisku v Oklahomě jsou nejméně tři mrtví"/>
    <meta property="og:description" content="Washington - Nejméně tři mrtvé si vyžádal dnešní střelecký útok v nákupním středisku v oklahomském městě Duncan. Informovala o tom agentura AFP. Duncanská policie podle místního webu The Duncan Banner uvedla, že jedním z trojice mrtvých je také samotný útočník a že situace je nyní opět bezpečná."/>
  </head>
  <body>
    <article>
      <h1>Po střelbě v nákupním středisku v Oklahomě jsou nejméně tři mrtví</h1>
      <address><time datetime="2019-11-18T17:53:00+00:00">18 Nov 2019, 17:53</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Nejméně tři mrtvé si vyžádal dnešní střelecký útok v nákupním středisku v oklahomském městě Duncan. Informovala o tom agentura AFP. Duncanská policie podle místního webu The Duncan Banner uvedla, že jedním z trojice mrtvých je také samotný útočník a že situace je nyní opět bezpečná.</p>
      <figure>
        <img src="https://i3.cn.cz/3/1574102510_P201911180862301.jpg"/>
      </figure>
      <p>Přesný počet obětí dosud znám není, americká média nicméně informovala o několika zraněných. Kvůli poplachu, který střelba vyvolala, byly místní školy uzamčeny, výuka uvnitř ale za zpřísněných bezpečnostních opatření dál pokračovala.</p>
      <p>Útok se odehrál v prodejně Walmart. Svědci podle médií vypověděli, že střelec byl oblečen do černého. O jeho motivech ani totožnosti zatím nejsou informace.</p>
      <p>Incident v Oklahomě se stal jen den poté, co bylo při nedělní střelbě v kalifornském městě Fresno zasaženo deset lidí, čtyři z nich zemřeli.</p>
    </article>
  </body>
</html>