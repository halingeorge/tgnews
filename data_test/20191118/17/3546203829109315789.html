<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_927812010_Djodjo_zaeka_-_Prekrasna_cherna_komediya_koyato_vliza_direktno_v_sartseto"/>
    <meta property="og:site_name" content="webcafé"/>
    <meta property="article:published_time" content="2019-11-18T17:11:00+00:00"/>
    <meta property="og:title" content="&quot;Джоджо заека&quot; - Прекрасна черна комедия, която влиза директно в сърцето"/>
    <meta property="og:description" content="Въображаемият Хитлер е най-малкото, което ще видите"/>
  </head>
  <body>
    <article>
      <h1>"Джоджо заека" - Прекрасна черна комедия, която влиза директно в сърцето</h1>
      <address><time datetime="2019-11-18T17:11:00+00:00">18 Nov 2019, 17:11</time> by <a rel="author" href="https://www.webcafe.bg/author/id_26_Filmcafe" target="_blank">Filmcafe</a></address>
      <figure>
        <img src="https://images.webcafe.bg/2019/11/18/jojo-rabbit10/1170x939.jpg"/>
        <figcaption>Въображаемият Хитлер е най-малкото, което ще видите в този филм.<cite>Снимка: © Fox Searchlight Pictures</cite></figcaption>
      </figure>
      <figure>
        <img src="https://images.webcafe.bg/2019/11/18/jojo-rabbit8/1170x780.jpg"/>
        <figcaption>Филмът се изгражда около идеята за порастването и това колко трудно, странно и смешно може да бъде то. Разказът за смеха през болката може да се види и в някои от други филми на Тайка Уайтити като "Лов на диви хора" например.</figcaption>
      </figure>
      <figure>
        <img src="https://images.webcafe.bg/2019/07/24/jojo-rabbit/1170x658.jpg"/>
        <figcaption>Режисьорът Тайка Уайтити минава и пред камера в ролята на въображаемия приятел на Джоджо - Адолф Хитлер - смешен, непохватен, надут и уж мъдър фюрер, който иска от 10-годишното момче да бъде възможно най-добрия нацист.</figcaption>
      </figure>
      <figure>
        <img src="https://images.webcafe.bg/2019/11/18/jojo-rabbit2/1170x731.jpg"/>
        <figcaption>Този въображаем Хитлер изразява собствените дилеми и страхове на Джоджо - желанието му да не е сам, да бъде приет като част от клуб, да бъде достоен за собствените си вярвания. Но с напредването на филма и вътрешните конфликти на момчето стават все по-сложни, а с тях се променя и неговият въображаем приятел.</figcaption>
      </figure>
      <figure>
        <img src="https://images.webcafe.bg/2019/11/18/jojo-rabbit9/1170x585.jpg"/>
        <figcaption>Томасин Маккензи прави блестяща роля като Елза - еврейското момиче, което майката на Джоджо крие в дома си. Подтиквана от страха да не бъде хваната, от една страна, и от самотата, от друга, тя започва да общува с 10-годишния нацист, въпреки неговия сляп фанатизъм и антисемитизъм. И му помага да започне да пораства.</figcaption>
      </figure>
      <figure>
        <img src="https://images.webcafe.bg/2019/11/18/jojo-rabbit111/1170x658.jpg"/>
        <figcaption>"Ти не си нацист, Джоджо, ти си 10-годишно дете, което се облича в смешна униформа и иска да бъде част от клуб."</figcaption>
      </figure>
      <figure>
        <img src="https://images.webcafe.bg/2019/11/18/jojo-rabbit6/1170x632.jpg"/>
        <figcaption>Скарлет Йохансон е прекрасна като Роза - майката на Джоджо. Тя е смела жена, която в условията на дива пропаганда и на война все пак се опитва да научи своя син на това, че любовта е най-силното нещо на света.</figcaption>
      </figure>
      <figure>
        <img src="https://images.webcafe.bg/2019/11/18/jojo-rabbit4/1170x780.jpg"/>
        <figcaption>Тя е смела и силна "жена в панталони", която няма да се страхува да удари капитан от нацистката армия между краката, нито да направи това, което смята за правилно.</figcaption>
      </figure>
      <figure>
        <img src="https://images.webcafe.bg/2019/11/18/jojo-rabbit5/1170x658.jpeg"/>
        <figcaption>Сам Рокуел като капитан Кленцендорф също успява да спечели вниманието. С неговия образ Тайка Уайтити повдига и един нетипичен въпрос - способен ли е един войник от нацистката армия да прави добро?</figcaption>
      </figure>
      <p>Ако отидете да гледате Jojo Rabbit ("Джоджо заека") с идеята, че това е една забавна, макар и леко глуповата комедия, която осмива нацизма по всевъзможни начини (все пак главният герой е 10-годишно момче, чийто най-добър, въображаем приятел е Адолф Хитлер), вероятно ще останете доста изненадани. Но далеч не е задължително изненадата да е лоша.</p>
      <p>
        <b>"Джоджо заека" е един от най-силните филми на годината, но това съвсем не означава, че е разбран напълно.</b>
      </p>
      <p>Филмът е интересна смесица между комедия с доста грубичък на моменти хумор и хващаща те за гърлото драма за жестокостите на войната. И тази комбинация на крайности може да не бъде по вкуса на мнозина.</p>
      <p>Но реално, не за тях Тайка Уайтити ("Тор: Рагнарог", "Какво правим в сенките", "Лов на диви хора") е правил "Джоджо заека".</p>
      <p>Историята тук разказва за Йоханес Белцер - на галено Джоджо - 10-годишно момче без много приятели, но с фанатична привързаност към идеологията на нацизма. Проблемът на Джоджо обаче е, че той не е кръвожадния нацист, колкото му се иска да бъде.</p>
      <p>На момчето се налага да постави на изпитание всичко, в което вярва, когато открива, че в тайно убежище в стената на къщата се крие 17-годишно момиче от еврейски произход, докато междувременно майка му Роза (Скарлет Йохансон) ще се опита да му предаде важни уроци за любовта, свободата и за нещата, за които си заслужава да живееш.</p>
      <figure>
        <img src="https://images.webcafe.bg/2019/11/18/jojo-rabbit7/618x346.jpg"/>
      </figure>
      <p>
        <b>Онова, което опъва нервите на много критици, е именно перспективата, през която е предадена тази история - на един 10-годишен убеден нацист.</b>
      </p>
      <p>Джожо убедено вярва, че евреите са изначално зли, имат рога, могат да четат мислите помежду си, имат рибешки люспи и т.н. Това пародийно заиграване с антисемитизма кара някои хора да се почувстват засегнати.</p>
      <p>Във времето на изострена чувствителност, в което към полемични теми се подхожда с особено внимание, "Джоджо заека" не се страхува да троши това табу с остри, груби и дори антисемитски шеги. Те обаче осмиват много повече самата култура на ксенофобия и на омраза, отколкото евреите или нашареното с белези лице на малкия Джоджо.</p>
      <p>Филмът се смее на клишетата, на закостенялото мислене и на глупостта, пораждаща агресия и омраза.</p>
      <p>Тайка Уайтити неколкократно заявява, че филмът му е пародия на нацизма - една твърде чувствителна тема днешно време.</p>
      <p>Той позволява да ни се напомни, че думите могат да обиждат, само ако им се позволи. Че шегите и присмехът не означават нищо, когато идват от неуки и изпълнени със злоба хора - и точно на тях си заслужава да се смеем. Включително и на самия Джоджо и неговите откачени и по детски изкривени вярвания.</p>
      <p>Срещу тях Уайтити изправя идеята за любовта, за смеха и свободата. Героинята на Скарлет Йохансон - Роза Балцер е една нестандартна и свободолюбива майка, която се опитва да научи сина си да цени красотата в живота, давайки му цялата си любов, въпреки че и тя самата изпитва съмнение дали за него не е твърде късно.</p>
      <figure>
        <img src="https://images.webcafe.bg/2019/11/18/jojo-rabbit3/618x346.jpg"/>
      </figure>
      <p>Роза е противоположност на света около нея - тя е смела, вярва и защитава идеите си, дори и това да е опасно за самата нея. На фона на всичко тя е добра, опитвайки се да прехвърли добротата си на Джоджо и на Елза - еврейското момиче, което укрива в дома си. Именно моментите с нея са едни от най-човешките в целия филм.</p>
      <p>
        <b>Макар лентата да е една голяма пародия именно на нацизма, на моменти тя превключва рязко към мрачна драма за цялата болка и разрушение, които тази идеология причинява.</b>
      </p>
      <p>Цялата перспектива за събитията се предават през очите на Джоджо и с течение на филма ние виждаме промяната, която настъпва в момчето. Ако в началото историята започва с весела нелепост, с дърдорещ въображаем Хитлер и с нелепостта на един младежки нацистки лагер, с развитието на историята ние виждаме как самият свят става по-сложен, по-нюансиран и доста мрачен.</p>
      <p>Самият Тайка Уайтити в образа на въображаемият Хитлер предава по един забавен начин порастването на Джоджо, разкривайки неговите вътрешни дилеми и страхове. Ако в началото той е просто забавен по-голям въображаем приятел, по-нататък той се превръща в изражение на онези неща, които най-сериозно карат Джоджо да преосмисля действията си и това доколко те отговарят на собствените му вярвания.</p>
      <figure>
        <img src="https://images.webcafe.bg/2019/07/24/jojo-rabbit1/618x346.jpg"/>
      </figure>
      <p>Този подход с болката и смеха, вървящи ръка за ръка около порастването на едно дете, не е нов за Тайка Уайтити. Както той сам казва (за един друг свой филм - Boy от 2010 г., но тук важи също с пълна сила): "Искам да изследвам болезнената комедия на това да пораснеш и да разтълкуваш света около себе си. Вярвам, че въпреки нашите грешки и недостатъци, през цялата болка и мъка все още има място за смях."</p>
      <p>Режисьорът се е специализирал в това да изведе смешното и забавното в среда на болка и мрак и тук той постига това по невероятен начин - карайки едно момче, водено от чисто момчешката си отдаденост към една войнолюбска идеология, да порасне под напора на събитията около себе си и да приеме друг поглед към живота.</p>
      <p>Това е филм за Втората световна война и болката има голямо място тук. Наравно със смеха и усмивките.</p>
      <p>
        <b>Именно това порастване ще ви стисне за гърлото. Филмът е комедия, но това му пречи да донесе на зрителите откровено напрежение или да изкара сълзи в очите им с груб и болезнен шамар, секунди след поредната шега.</b>
      </p>
      <p>Нищо от това не би било възможно без страхотната актьорска игра. Героите тук са нелепи, смешни и откачени, но въпреки това в тях виждаме истински хора. Когато Роза обяснява на Джоджо за силата на любовта, когато Елза само с лицето си показва колко са я наранили думите на момчето, когато германският капитан Кленцендорф (Сам Рокуел със страхотна роля) прави неочакван жест...</p>
      <p>Актьорският състав на филма успява да предаде по наистина великолепен начин едновременно тази своя карикатурност, и все пак на заден фон да се усети дълбочината на характера на героите - че те са повече от смешките, които казват.</p>
      <p>
        <b>Тази комбинация между живи и напълно двуизмерни персонажи успява да те накара да обърнеш внимание на основното, на посланието във филма, което се чете между редовете.</b>
      </p>
      <p>Въпреки цялата грубоватост на шегите, въпреки цялата мрачност, която се усеща между редовете, "Джоджо заека" е изключително нежен филм, който те хваща за сърцето.</p>
      <p>Уайтити редува карикатурното и смешното със сцени на брутална реалност и ужас от войната. И все пак след всичко именно заради тази му нежност ще си тръгнете от салона с усмивка, била тя и леко тъжна.</p>
      <figure>
        <iframe src="https://www.youtube.com/embed/tL4McUzXfFI" width="560" height="315" data-service="Youtube" scrolling="no"/>
      </figure>
      <p> </p>
      <p>
        <i>Можете да гледате "Джоджо заека" на 20 ноември в Euro Cinema от 19:45 часа и на 21 ноември от 18:30 часа в кино G-8 като част от програмата на Киномания 2019.</i>
      </p>
      <p>
        <i>По кината "Джоджо заека" ще тръгне на 31 януари 2020 г.</i>
      </p>
      <related>
        <a href="http://www.webcafe.bg/filmcafe/kino/id_33582289_Kak_samoironiyata_Tor_Ragnarok_shte_specheli_stotitsi_milioni_na_Marvel"/>
      </related>
    </article>
  </body>
</html>