<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fra-tinder-lykke-til-knivdrama/71830574"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T17:44:48+00:00"/>
    <meta property="og:title" content="Fra Tinder-lykke til knivdrama"/>
    <meta property="og:description" content="De hadde allerede planlagt bryllupet. Under en krangel dro kvinnen fram en Global-kniv fra kjøkkenskuffen."/>
  </head>
  <body>
    <article>
      <h1>Fra Tinder-lykke til knivdrama</h1>
      <h2>De hadde allerede planlagt bryllupet. Under en krangel dro kvinnen fram en Global-kniv fra kjøkkenskuffen.</h2>
      <address><time datetime="2019-11-18T17:44:48+00:00">18 Nov 2019, 17:44</time> by <a rel="author">Trym Mogen</a></address>
      <p>«Sveipet høyre» står det på en av parets ringer, etterfulgt av datoen da de oppdaget hverandre på den populære datingappen Tinder.</p>
      <p>
        <b>De to møttes for omkring et år siden. Nå er kvinnen dømt til sju års fengsel for drapsforsøk, mannen er dømt til en måneds fengsel for mishandling av kvinnen skriver svenske <a href="https://www.expressen.se/kvallsposten/krim/parets-lycka-innan-kvinnans-knivattack/">Kvällsposten</a>.</b>
      </p>
      <p>Det var et særdeles turbulent forhold som etter hvert utviklet seg mellom den 38-årige kvinnen og den 39-årige mannen som begge holdt til i Malmö.</p>
      <h3>Kjøpte bryllupsantrekk</h3>
      <p>Begge hadde barn fra tidligere forhold, og flyttet sammen etter bare tre måneder. Kjærligheten skal ha brust i starten før det begynte å skrante.</p>
      <figure>
        <img src="https://dbstatic.no/71830912.jpg?imageId=71830912&amp;width=1024&amp;height=615"/>
        <figcaption><b>VÅPEN:</b> Kvinnen skal ha hentet ut angrepsvåpenet, en kniv av merket Global, før hun gikk til angrep på mannen. Et av mannens barn var til stede i leiligheten under angrepet. Foto: Svensk politi Vis mer</figcaption>
      </figure>
      <p>
        <b>Kvinnen mente mannen var kontrollerende, sjalu og hadde problemer med alkohol og narkotika, kommer det fram av politidokumenter i saken.</b>
      </p>
      <p>Han hevdet hun var impulsiv og overdrev i sin beskrivelse av deres krangler.</p>
      <p>Likevel planla de bryllup sammen. Antrekkene var allerede innkjøpt.</p>
      <p>I slutten av august i år sprakk lykken, ifølge Kvällsposten. Bryllupsplanene ble lagt på is.</p>
      <h3>- Et jævla svin</h3>
      <p>Den skjebnesvangre hendelsen som nå har ført dem begge i fengsel skal ha skjedd på etter en krangel ved middagsbordet. Etter middagen skal kvinnen ha stormet inn i et rom der mannen oppholdt seg med et av barna sine.</p>
      <p>
        <b>- Hun skrek og var aggressiv. Hun mente jeg var et jævla svin, forklarte mannen i avhør.</b>
      </p>
      <p>De er så uenig om hva som skjedde. Ifølge kvinnen skal mannen ha holdt henne mot kjøkkenbenken og sagt «jeg skal knulle deg din jævla hore». Han skal deretter ha tatt på henne utenpå klærne og strøket hånda over brystet hennes og mellom beina hennes.</p>
      <h3>Trodde ikke på kvinnen</h3>
      <p>Mannen hevder kvinnen ba ham komme seg ut av leiligheten og ropt ut av balkongdøra: «hjelp, han voldtar meg».</p>
      <p>Malmö tingrett trodde ikke på kvinnens forklaring om overgrep. De fant det imidlertid bevist at kvinnen deretter tok seg inn på kjøkkenet og hentet ut en Global-kniv av kjøkkenskuffen. Hun tok med kniven tilbake til stua, og stakk mannen i magen.</p>
      <p>
        <b>Mannen skal ha fått sprukket tykktarm under knivangrepet, men slapp unna flere stikk. Han skal ha kommet seg ut av leiligheten da begge varslet politiet.</b>
      </p>
      <p>Han ble til slutt funnet i en pøl av sitt eget blod med dødelige skader, men overlevde angrepet.</p>
      <p>Kvinnen har erkjent knivstikkingen, men hevder hun handlet i nødverge. Det ble hun ikke trodd på og ble dømt til sju års fengsel for drapsforsøk.</p>
    </article>
  </body>
</html>