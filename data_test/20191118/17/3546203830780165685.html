<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_21354055_Livarpul_kupi_kashtata_na_Rodjars_spetsialno_za_Klop_Vsichki_menidjari_sled_nego_shte_jiveyat_v_neya"/>
    <meta property="og:site_name" content="webcafé"/>
    <meta property="article:published_time" content="2019-11-18T17:56:00+00:00"/>
    <meta property="og:title" content="Ливърпул купи къщата на Роджърс специално за Клоп. Всички мениджъри след него ще живеят в нея"/>
    <meta property="og:description" content="Имението бе построено от Стивън Джерард"/>
  </head>
  <body>
    <article>
      <h1>Ливърпул купи къщата на Роджърс специално за Клоп. Всички мениджъри след него ще живеят в нея</h1>
      <address><time datetime="2019-11-18T17:56:00+00:00">18 Nov 2019, 17:56</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/09/27/klopp13/1170x780.jpg"/>
        <figcaption>Юрген Клоп вече живее безплатно в бившото имение на Брендън Роджърс, което бе построено от Стивън Джерард<cite>Снимка: © Getty Images</cite></figcaption>
      </figure>
      <p>
        <b>Ливърпул изживява една от най-добрите години в историята си. Тимът от Мърсисайд спечели Шампионската лига и Суперкупата на УЕФА, завърши с рекорден за клуба брой спечелени точки миналия сезон във Висшата лига, а през този води убедително в класирането.</b>
      </p>
      <p>Главният виновник за всичко това се казва Юрген Клоп. И в Ливърпул правят всичко само и само германецът да бъде доволен, да не се разсейва от ежедневни проблеми и да мисли единствено и само за футбол.</p>
      <p>Вече сме писали за къщата, в която живее, но отново ще припомним основното.</p>
      <p>Имението във Форби е построено то Стивън Джерард в най-скъпата част на Мърсисайд, на половин час път с кола от Мелууд. През 2014-а, след като замина за Лос Анджелис, Джерард пусна къщата за продан.</p>
      <p>Тогавашният мениджър на „червените“ Брендън Роджърс я купи за три милиона паунда. Специалистът имаше сериозни надежди да се задържи за по-дълго начело, но през есента на 2015-а бе уволнен. Напусна града в опит да възроди кариерата си – нещо, което направи в Селтик, а къщата бе пусната под наем.</p>
      <p>Скоро след това, Юрген Клоп, някак символично, се настани в нея. Двамата треньори, вече съперници във Висшата лига, често обичаха да се шегуват с взаимоотношенията си на хазяин и наемател.</p>
      <p>„Ще бъде забавно, със сигурност. За първи път, откакто съм в Ливърпул, ще се срещна с наемодателя си. Ще трябва да обсъдим някои проблеми около басейна“, каза Клоп преди мача между легендите на Ливърпул и Селтик.</p>
      <figure>
        <img src="https://images.webcafe.bg/2019/11/18/klopp-rodgers/618x371.jpg"/>
      </figure>
      <p>„Клоп е мой наемодател, така че искам да остане възможно най-дълго в клуба“, пък отговори Брендън Роджърс на въпрос дали завижда на успеха на Клоп в Ливърпул.</p>
      <p>След завръщането на Роджърс във Висшата лига и поемането на Лестър темата отново стана актуална, а Клоп заяви: „Само да идва в Евертън и всичко ще е наред. Защото тогава ще иска да си върне имота. А Лестър е доста далеч от Ливърпул, така че всичко е наред.“</p>
      <p>„Плащам му доста сериозен наем, така че не му се налага да работи изобщо“, добави Клоп преди мача срещу Лестър.</p>
      <p>
        <b>Имението разполага със седем спални, басейн, сауна, солариум, фитнес, джакузи, игрище за мини олф, стая за домашно кино и детска площадка.</b>
      </p>
      <figure>
        <img src="https://images.webcafe.bg/2019/03/04/rogers/618x754.jpg"/>
      </figure>
      <p>През ноември „Дейли Мейл“ съобщи, че Ливърпул е купил къщата от Брендън Роджърс срещу 3,75 милиона паунда. И оттогава Клоп живее в нея безплатно, като плаща единствено местния данък.</p>
      <p>Но къщата не е подарък от Ливърпул към Клоп. Тя си остава собственост на клуба и инвестиция за бъдещето. Очаква се всеки следващ мениджър на „червените“ да живее в това имение във Формби. Което означава, че рано или късно, Стивън Джерард отново ще се завърне в къщата, която някога построи за себе си.</p>
      <related>
        <a href="https://www.webcafe.bg/sportcafe/retro/id_1897594158_Tsyal_uikend_nyamahme_tok_no_nishto_v_hladilnika_ne_se_razvali_zashtoto_beshe_prazen_Istoriyata_na_Roberto_Firmino"/>
        <a href="http://www.webcafe.bg/sportcafe/galeriya/id_1416903230_Izostavenoto_imenie_na_Mayk_Taysan"/>
      </related>
    </article>
  </body>
</html>