<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/senteno-to-epitokio-pou-katavali-i-ellada-poli-xamiotero?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-18T17:18:26+00:00"/>
    <meta property="og:title" content="Σεντένο: «Το επιτόκιο που καταβάλλει η Ελλάδα πολύ χαμηλότερο»"/>
    <meta property="og:description" content="Θετική αναμένεται η Έκθεση Ενισχυμένης Εποπτείας"/>
  </head>
  <body>
    <article>
      <h1>Σεντένο: «Το επιτόκιο που καταβάλλει η Ελλάδα πολύ χαμηλότερο»</h1>
      <address><time datetime="2019-11-18T17:18:26+00:00">18 Nov 2019, 17:18</time> by <a rel="author">Maria Psara</a></address>
      <p>Τις θετικές εξελίξεις της αγοράς, που βασίζονται στις προσπάθειες των Ελλήνων εξήρε για μία ακόμη φορά ο Πρόεδρος του Eurogroup Μάριο Σεντένο. Απαντώντας σε ερώτηση του ευρωβουλευτή της ΝΔ Γιώργου Κύρτσου για το χρέος του ελληνικού δημοσίου και τους υπολογισμούς βιωσιμότητάς του που έχουν βασιστεί «σε επιτόκια που δεν ισχύουν σε αυτή τη φάση», ο Μάριο Σεντένο είπε ότι οι τα στοιχεία θα επικαιροποιηθούν.</p>
      <p>Ο Πρόεδρος του Eurogroup βρέθηκε ενώπιον των ευρωβουλευτών της Επιτροπής Οικονομικών Υποθέσεων, προκειμένου να τους ενημερώσει για τις εξελίξεις στο μέτωπο της νομισματικής ένωσης.</p>
      <p>«Τα επιτόκια των 10ετών ομολόγων είναι χαμηλότερα από ρυθμό ανάπτυξης της ελληνικής οικονομίας, ενώ με βάση υπολογισμούς ήταν διπλάσια ή τριπλάσια από βαθμό ανάπτυξης. Θα αλλάξουν οι υπολογισμοί; Είναι σημαντικό αυτό γιατί έχει σχέση με το πρωτογενές πλεόνασμα, τη δημοσιονομική προσπάθεια που πρέπει να καταβάλουμε», είπε ο Γιώργος Κύρτσος.</p>
      <p>«Πράγματι, το επιτόκιο που καταβάλει η Ελλάδα πολύ χαμηλότερο αυτή τη στιγμή», παραδέχθηκε ο Πρόεδρος Σεντένο. «Ήταν μεγάλες οι εξελίξεις στην αγορά για την Ελλάδα και αυτό το θεωρούμε ότι είναι πολύ σημαντικό. Είναι το αποτέλεσμα της διαδικασίας μεταρρυθμίσεων και όλοι το εκτιμούμε πολύ. Βασίζεται στις προσπάθειες των Ελλήνων πολιτών κατά μία έννοια και είναι σημαντικό να τις επαινούμε και να τις διατηρούμε», τόνισε.</p>
      <p>«Δε θα έλεγα ότι είναι λάθος εκτιμήσεις, αφού αυτές έχουν να κάνουν με τον τρόπο που εκτιμούν οι αγορές τις μελλοντικές εξελίξεις. Ωστόσο, αναμένεται επικαιροποίηση και έχουν επιληφθεί οι θεσμοί. Είμαι βέβαιος ότι θα γίνει αυτό προσεχώς, προκειμένου να ληφθούν υπόψη τα θετικά νέα», κατέληξε ο Πρόεδρος του Eurogroup.</p>
      <h3>Θετική η έκθεση ενισχυμένης εποπτείας</h3>
      <p>Θετική αναμένεται να είναι η 4η έκθεση ενισχυμένης εποπτείας που θα δημοσιευτεί την Πέμπτη από την Κομισιόν. Η έκθεση προκύπτει μετά την αποστολή των ειδικών στην Αθήνα στις 23 -26 Σεπτεμβρίου 2019.Σύμφωνα με τις πρώτες πληροφορίες, η ελληνική οικονομία θα επιτύχει το στόχο του προωτογενούς πλεονάσματος το 2019 και το 2020.</p>
      <p>Πιο συγκεκριμένα, οι ειδικοί της Κομισιόν προβλέπουν ότι για το 2019 το πρωτογενές πλεόνασμα θα είναι 3,8% και το 2020 στο 3,5%. Ολα αυτά, με την προϋπόθεση ότι «θα εφαρμοστούν τα συμφωνηθέντα».</p>
      <p>Πάντως, στην έκθεση θα αναφέρεται ότι η υπεραπόδοση του 2019 θα εξανεμιστεί αν εφαρμοστούν περαιτέρω εξαιρέσεις στο ενιαίο μισθολόγιο, αλλά και αν οι αποφάσεις του Συμβουλίου της Επικρατείας ανατρέψουν την πολιτική για τις συντάξεις και τους μισθούς στο Δημόσιο.</p>
    </article>
  </body>
</html>