<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/x019-microsoft-nove-hry-game-pass-xcloud"/>
    <meta property="og:site_name" content="Cnews.cz"/>
    <meta property="article:published_time" content="2019-11-18T17:11:54+00:00"/>
    <meta property="og:title" content="X019: Microsoft ukázal nové hry. Flight Simulator bere dech"/>
    <meta property="og:description" content="Minulý týden Microsoft uspořádal svou největší letošní akci věnovanou hrám pro Xbox a Windows, nechal za sebou i slabší prezentace z E3 a Gamescomu."/>
  </head>
  <body>
    <article>
      <h1>X019: Microsoft ukázal nové hry. Flight Simulator bere dech</h1>
      <address><time datetime="2019-11-18T17:11:54+00:00">18 Nov 2019, 17:11</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-1">
            <img src="https://www.cnews.cz/wp-content/uploads/2019/11/microsoft-x019-game-pass.jpg"/>
          </a>
        </figure>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-2">
            <img src="https://www.cnews.cz/wp-content/uploads/2019/11/microsoft-x019-xcloud.jpg"/>
          </a>
        </figure>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-3">
            <img src="https://www.cnews.cz/wp-content/uploads/2019/11/microsoft-x019-flight-simulator.jpg"/>
          </a>
        </figure>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-4">
            <img src="https://www.cnews.cz/wp-content/uploads/2019/11/microsoft-x019-everwild.jpg"/>
          </a>
        </figure>
      </slideshow>
      <p>
        <a href="https://www.cnews.cz/x019-microsoft-nove-hry-game-pass-xcloud/galerie-179182-1">VŠECHNY FOTOGRAFIE</a>
      </p>
      <p>Minulý týden Microsoft uspořádal svou největší letošní akci věnovanou hrám pro Xbox a Windows, nechal za sebou i slabší prezentace z E3 a Gamescomu. Dočkali jsme se ukázek chystaných titulů a několika novinek pro xCloud a Game Pass. Kdo však čekal na další informace k právě vyvíjenému <a href="https://www.cnews.cz/microsoft-xbox-scarlett-kompatibilita-4k">Xboxu Scarlett</a>, ten mělo smůlu.</p>
      <p>Šéf herní divize Phil Spencer ale pro <a href="https://www.theverge.com/2019/11/14/20965239/xbox-project-scarlett-price-performance-ps5-phil-spencer-interview">The Verge potvrdil</a>, že u chystané generace konzole se už poučí z chyb minulosti a nestane se, že by jako v případě Xboxu One vydali dražší a pomalejší konzoli než Sony. Posílí i po stránce her. Microsoft <a href="https://www.cnews.cz/microsoft-xbox-game-studio-xbox-live-multiplatformni">kupuje nebo zakládá nová studia</a> (už jich má 15) a s akvizicemi prý ještě neskončil.</p>
      <table bordered="">
        <caption>Herní studia Microsoftu</caption>
        <tr>
          <th>Studio</th>
          <th>Hry</th>
        </tr>
        <tr>
          <td>343 Industries</td>
          <td>série Halo</td>
        </tr>
        <tr>
          <td>Compulsion Games</td>
          <td>We Happy Few</td>
        </tr>
        <tr>
          <td>Double Fine</td>
          <td>Psychonauts, Broken Age, Brutal Legend, Grim Fandango, Full throttle</td>
        </tr>
        <tr>
          <td>inXile Entertainment</td>
          <td>The Bard’s Tale, Torment: Tides of Numenera, Wasteland 2</td>
        </tr>
        <tr>
          <td>Mojang</td>
          <td>Minecraft</td>
        </tr>
        <tr>
          <td>Ninja Theory</td>
          <td>Hellblade: Senua’s Sacrifice, DmC: Devil May Cry</td>
        </tr>
        <tr>
          <td>Obsidian</td>
          <td>série Pillars of Eternity, Star Wars: KOTOR 2, Fallout: New Vegas, The Outer Worlds</td>
        </tr>
        <tr>
          <td>Playground</td>
          <td>série Forza Horizon</td>
        </tr>
        <tr>
          <td>Rare</td>
          <td>Kinect Sports, Sea of Thieves</td>
        </tr>
        <tr>
          <td>The Coalition</td>
          <td>část série Gears of Wars</td>
        </tr>
        <tr>
          <td>The Initiative</td>
          <td>–</td>
        </tr>
        <tr>
          <td>Turn 10 Studios</td>
          <td>série Forza Motorsport</td>
        </tr>
        <tr>
          <td>Undead Labs</td>
          <td>série State of Decay</td>
        </tr>
        <tr>
          <td>World’s Edge</td>
          <td>povede sérii Age of Empires</td>
        </tr>
        <tr>
          <td>Xbox Studios Global Publishing</td>
          <td>Solitaire Collection, Hledání min, především vydává a sponzoruje hry jiných studií</td>
        </tr>
      </table>
      <h3>xCloud a Game Pass</h3>
      <p>Ale zpět k X019. Nedávno odstartovaný <b>xCloud</b> čeká velká expanze. Již teď je v katalogu 50+ her od 25 vývojářů a cílem je podporovat všech 3500 stávajících her pro Xbox One i 1900 teprve připravovaných.</p>
      <p>V roce 2020 bude služba pro streamované hraní dostupná i <b>v západní Evropě</b> (snad tam počítají i nás), Japonsku, Indii a Kanadě. Momentálně je xCloud dostupný jen pro Androidy a vyžaduje ovladač z Xboxu One. V příštím roce xCloud zamíří i na počítače s Windows a hrát půjde i s jinými gamepady, Microsoft konkrétně zmiňuje ty od Razer nebo <b>DualShock 4</b> od Sony. Ano, hry pro Xbox půjde hrát ovladačem z PlayStationu!</p>
      <p>Firma též naznačila možný obchodní model (stávající betaverze je zdarma). Přes xCloud půjde <b>zdarma</b> streamovat hry, které už hráči vlastní, případně si je předplácejí přes <b>Game Pass</b> (<a href="https://www.cnews.cz/xbox-game-pass-pc-zkusenosti/">viz naše zkušenosti</a>). Za 259 Kč tak lidé budou moci hrát na svém mobilu nebo pomalém počítači přes 100 konzolových pecek. Od 19. prosince bude v Game Passu i Zaklínač 3.</p>
      <p>Game Pass se mimochodem rozšíří o dalších 50 her (<a href="https://news.xbox.com/en-us/2019/11/14/xbox-game-pass-at-x019/">seznam zde</a>) tarif Ultimate kombinující GP pro PC a Xbox One je nyní v akci za 1 dolar (či 26 Kč) na tři měsíce. V ceně je i měsíc EA Accessu, tři měsíce Discordu Nitro a půl roku Spotify Premium.</p>
      <h3>Nové hry</h3>
      <p>Microsoft též odhalil několik nových her či trailery na dříve oznámené tituly. Dech bere <b>Flight Simulator</b> s realistickými mapami celé planety ve vysokém rozlišení. Hra vyjde v příštím roce.</p>
      <figure>
        <iframe src="https://www.youtube.com/embed/BCBgO6St9ug" width="696" height="392" data-service="Youtube" scrolling="no"/>
      </figure>
      <p>Do Game Passu a na Steam čerstvě zamířil remasterovaný Age of Empires II: Definitive Edition. Konečně jsme se dočkali také ukázky chystaného čtvrtého dílu. Vypadá velkolepě… a moc barevně? Barvičky každopádně strategiím spíš prospívají, protože v přílišné realistické grafice nejsou na hracím poli vidět jednotky, budovy ani jiné objekty. Datum vydání zatím nevíme.</p>
      <figure>
        <iframe src="https://www.youtube.com/embed/rAbI0fewc7w" width="696" height="392" data-service="Youtube" scrolling="no"/>
      </figure>
      <p>Studio Obsidian, autoři KOTORu 2, Falloutu New Vegas, Pillars of Eternity nebo čerstvé pecky The Outer Worlds opustí žánr RPG a na jaře 2020 uvedou kooperační survival <b>Grounded</b>, v němž budou lidé bojovat, stavět a přežívat v mikrosvětě na něčím dvorku.</p>
      <figure>
        <iframe src="https://www.youtube.com/embed/Obxd078UvPQ" width="696" height="392" data-service="Youtube" scrolling="no"/>
      </figure>
      <p>V dubnu 2020 dorazí <b>Minecraft Dungeons</b>. Spin-off nejprodávanější hry oželí budování a zaměří se na boj uvnitř podzemních kobek.</p>
      <figure>
        <iframe src="https://www.youtube.com/embed/076mjMOL6R8" width="696" height="392" data-service="Youtube" scrolling="no"/>
      </figure>
      <p>Brian Fargo a spol. v květnu 2020 uvedou izometrické RPG <b>Wasteland 3</b>.</p>
      <figure>
        <iframe src="https://www.youtube.com/embed/gkD83u94_54" width="696" height="392" data-service="Youtube" scrolling="no"/>
      </figure>
      <p>Studio Rare stojící za Sea ot Thieves představilo novou hru <b>Everwild</b>, o níž víme jen to, že kopíruje nintenďácký hit The Legend of Zelda: Breath of the Wild.</p>
      <figure>
        <iframe src="https://www.youtube.com/embed/jWpcUH-tKEU" width="696" height="392" data-service="Youtube" scrolling="no"/>
      </figure>
      <p>Ninja Theory (DmC: Devil May Cry a Hellblade: Senua’s Sacrifice) na jaře 2020 vydá multiplayerovou rubačku <b>Bleeding Edge</b>.</p>
      <figure>
        <iframe src="https://www.youtube.com/embed/tZVZ1s48m0E" width="696" height="392" data-service="Youtube" scrolling="no"/>
      </figure>
      <p>Pro Xbox exkluzivně vzniká i free-to-play multiplayerová střílečka <b>CrossfireX</b>, vyjde v roce 2020.</p>
      <figure>
        <iframe src="https://www.youtube.com/embed/jNZyNNCmO-c" width="696" height="392" data-service="Youtube" scrolling="no"/>
      </figure>
      <p>V prosinci 2019 se na počítače podívá remaster <b>Halo Reach</b>, hra původně vyšla jen pro Xboxy 360 a One.</p>
      <figure>
        <iframe src="https://www.youtube.com/embed/BPNkDfampKY" width="696" height="392" data-service="Youtube" scrolling="no"/>
      </figure>
      <p>Zdroj: <a href="https://news.xbox.com/en-us/2019/11/14/x019-recap/">Microsoft</a></p>
      <slideshow>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-1">
            <img src="https://www.cnews.cz/wp-content/uploads/2019/11/microsoft-x019-game-pass.jpg"/>
          </a>
        </figure>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-2">
            <img src="https://www.cnews.cz/wp-content/uploads/2019/11/microsoft-x019-xcloud.jpg"/>
          </a>
        </figure>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-3">
            <img src="https://www.cnews.cz/wp-content/uploads/2019/11/microsoft-x019-flight-simulator.jpg"/>
          </a>
        </figure>
        <figure>
          <a href="https://www.cnews.cz/x019-microsoft-nove-hry-game-pass-xcloud/galerie-179182-4">
            <img src="https://www.cnews.cz/wp-content/uploads/2019/11/microsoft-x019-everwild.jpg"/>
          </a>
        </figure>
      </slideshow>
      <p>
        <a href="https://www.cnews.cz/x019-microsoft-nove-hry-game-pass-xcloud/galerie-179182-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/google-android-linux-mainline-moduly"/>
        <a href="https://www.cnews.cz/next-gen-x86-procesor-centaur-zhaoxin-kx-7000-predstaveni-ai-koprocesor"/>
        <a href="https://www.cnews.cz/tcl-televizory-alexander-hemala-qled-cina/"/>
        <a href="https://www.cnews.cz/game-pass-ultimate-akce-26-kc"/>
        <a href="https://www.cnews.cz/nove-chyby-zranitlenosti-bugy-v-procesorech-intel-taa-itlb-multihit-jcc-erratum"/>
      </related>
    </article>
  </body>
</html>