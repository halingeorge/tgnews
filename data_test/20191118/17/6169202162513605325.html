<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23498781-orban-pus-nou-sef-comisia-prognoza-nicolae-cristian-stanica-fost-gasit-incompatibil-catre-ani-urma-patru-ani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T17:13:00+00:00"/>
    <meta property="og:title" content="Nou șef de la Comisia de Prognoză: Nicolae Cristian Stănică a fost găsit incompatibil de către ANI în urmă cu patru ani"/>
    <meta property="og:description" content="Premierul Ludovic Orban a numit un nou șef la Comisia Națională de Strategie și Prognoză în locul lui Ion Ghizdeanu, demis după 20 de ani în care a ocupat această funcție. Noul președinte"/>
  </head>
  <body>
    <article>
      <h1>Nou șef de la Comisia de Prognoză: Nicolae Cristian Stănică a fost găsit incompatibil de către ANI în urmă cu patru ani</h1>
      <address><time datetime="2019-11-18T17:13:00+00:00">18 Nov 2019, 17:13</time> by <a rel="author">CP</a></address>
      <p><b>Premierul Ludovic Orban a numit un nou șef la Comisia Națională de Strategie și Prognoză în locul lui Ion Ghizdeanu, demis după 20 de ani în care a ocupat această funcție. Noul președinte este Nicolae Cristian Stănică, fost vicepreședinte al Institutului Național de Statistică și fost membru în Consiliul de Supraveghere al Fondului Român de Contragarantare. În 2015, Agenția Națională de Integritate (ANI) a constatat că este stare de incompatibilitate deținerea celor două funcții în paralel.</b><br/><br/>Potrivit unui comunicat ANI din mai 2015, a fost constatată starea de incompatibilitate în cazul lui Stănică deoarece în perioada 13 noiembrie 2009 - 27 iunie 2012, a deținut și calitatea de membru în Consiliul de Supraveghere al Fondului Român de Contragarantare S.A pe lângă cea de vicepreședinte al Institutului Național de Statistică. Acesta a fost eliberat din funcția de vicepreședinte al INS pe 5 iulie 2012. Mai exact, a deținut funcția de Vicepreședinte al Institutului Național de Statistică, cu rang de Subsecretar de stat, în perioada 02 noiembrie 2005 - 05 iulie 2012.<br/><br/>Potrivit ANI, Stănică ar fi încălcat "<i>dispozițiile art. 84, alin. (2) din Legea nr. 161/2003, potrivit cărora „funcția de secretar de stat, funcţia de subsecretar de stat [...] sunt incompatibile cu exercitarea altei funcţii publice de autoritate, precum şi cu exercitarea funcţiilor prevăzute la alin. (1) lit. b) - i”, coroborat cu dispozițiile art. 84, alin. (1), lit. c) din Legea nr. 161/2003, potrivit cărora „Raportul de serviciu al funcționarului public se suspendă până la încetarea funcției eligibile sau a funcției de demnitate publică, în cazul în care funcționarul public a fost ales sau numit</i>”.<br/><br/>ANI mai arăta în acel comunicat că "<i>Persoana […] față de care s-a constatat […] starea de incompatibilitate este decăzută din dreptul de a mai exercita o funcție sau o demnitate publică […] pe o perioadă de 3 ani de la data eliberării, destituirii din funcția ori demnitatea publică respectivă sau a încetării de drept a mandatului. Dacă persoana a ocupat o funcție eligibilă, nu mai poate ocupa aceeași funcție pe o perioadă de 3 ani de la încetarea mandatului</i>".<br/><br/>HotNews.ro a solicitat un punct de vedere Guvernului pe acest subiect.<br/><br/>Potrivit CV-ului, Nicolae Stănică (47 ani) este doctor în economie, cu teza “Modelarea sectoarelor instituţionale în economia de tranziţie (Cazul României)”. A lucrat în perioada 2001-2008 ca cercetător științific la Institutul de Prognoză Economică. În perioada 1998-2000 a fost referent de specialitate la Ministerul de Finanțe, iar în perioada 2000-2001 expert la Ministerul Dezvoltării și Prognozei.<br/><br/><br/><br/></p>
    </article>
  </body>
</html>