<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/neoficialni-prazsky-ohnostroj-ma-uctit-karla-gotta-na-pyrotechnickou-show-neni-dostatek-penez"/>
    <meta property="og:site_name" content="eXtra.cz"/>
    <meta property="article:published_time" content="2019-11-18T17:53:00+00:00"/>
    <meta property="og:title" content="Neoficiální pražský ohňostroj má uctít Karla Gotta: Na pyrotechnickou show není dostatek peněz"/>
    <meta property="og:description" content="Spolek Ohňostroj pro Prahu chce i navzdory rozhodnutí magistrátu uspořádat v Praze novoroční ohňostroj. Světelná show s názvem Praha Božská by měla být věnována památce Karla Gotta (†80), který na počátku října podlehl akutní leukemii. Aby mohla show proběhnout v takovém měřítku, v jakém si ji spolek představuje, je potřeba vybrat milion korun, vybráno však zatím bylo pouze 40 tisíc."/>
  </head>
  <body>
    <article>
      <h6 class="kicker">pocta</h6>
      <h1>Neoficiální pražský ohňostroj má uctít Karla Gotta: Na pyrotechnickou show není dostatek peněz</h1>
      <address><time datetime="2019-11-18T17:53:00+00:00">18 Nov 2019, 17:53</time> by <a rel="author">Eliška Reiglová</a></address>
      <slideshow>
        <figure>
          <img src="https://www.extra.cz/images/thumbs/c8/f7/c8f772f-243035-gott022-0d0000000-0d0000000-1d0000000-1d0000000-sector_2560x0-shrink.jpg"/>
          <figcaption>Ohňostroj by měl být věnován památce Karla Gotta.<cite>Profimedia.cz</cite></figcaption>
        </figure>
        <figure>
          <img src="https://www.extra.cz/images/thumbs/96/45/96459bd-245514-profimedia-0239686594-2560x0-shrink.jpg"/>
          <figcaption>Ohňostroj by měl být věnován Karlu Gottovi.<cite>Profimedia.cz</cite></figcaption>
        </figure>
        <figure>
          <img src="https://www.extra.cz/images/thumbs/c2/49/c2490af-244905-herz03-2560x0-shrink.jpg"/>
          <figcaption>Karel Gott zemřel na počátku října.<cite>Profimedia.cz</cite></figcaption>
        </figure>
        <figure>
          <img src="https://www.extra.cz/images/thumbs/a3/95/a39547d-244907-herz02-2560x0-shrink.jpg"/>
          <figcaption>Zlatý slavík podlehl akutní leukemii.<cite>Profimedia.cz</cite></figcaption>
        </figure>
        <figcaption>
          <a href="https://www.extra.cz/neoficialni-prazsky-ohnostroj-ma-uctit-karla-gotta-na-pyrotechnickou-show-neni-dostatek-penez/galerie/4">+ Dalších 6 fotografií</a>
        </figcaption>
      </slideshow>
      <p>
        <b>Spolek Ohňostroj pro Prahu chce i navzdory rozhodnutí magistrátu uspořádat v Praze novoroční ohňostroj. Světelná show s názvem Praha Božská by měla být věnována památce Karla Gotta (†80), který na počátku října podlehl akutní leukemii. Aby mohla show proběhnout v takovém měřítku, v jakém si ji spolek představuje, je potřeba vybrat milion korun, vybráno však zatím bylo pouze 40 tisíc.</b>
      </p>
      <p>Nápad věnovat světelnou show památce <a href="https://www.extra.cz/tema/karel-gott-zpevak">Karla Gotta</a> nepřišel přímo od členů spolku Ohňostroj pro Prahu, nýbrž od veřejnosti a následně i od předsedy zastupitelského klubu <a href="https://www.extra.cz/tema/ano">ANO</a> a poslance Patrika Nachera. Ten společně s několika dalšími pražskými zastupiteli za ANO sbírku osobně podpoří.</p>
      <p>Spolek vybírá na ohňostroj peníze přes transparentní účet, z potřebného milionu se na něm však zatím nachází něco přes pouhých 40 tisíc korun. <b>„Domluvili jsme se s klubem, že za sebe každý dáme tři tisíce. Vzhledem k tomu, že nás je dvanáct a něco přidají i další členové mimo zastupitelský klub, doufám, že vybereme odhadem okolo 50 tisíc korun,“</b> řekl pro server idnes.cz předseda zastupitelů ANO Patrik Nacher.</p>
      <related>
        <a href="https://www.extra.cz/chtel-gott-opravdu-spocinout-na-hrbitove-na-malvazinkach-jeho-duvernice-tomu-neveri"/>
      </related>
      <p>Sbírka na ohňostroj byla založena především proto, že se město rozhodlo pyrotechniku nahradit videomappingem. Ten má být promítán na Národní muzeum a má potěšit především osoby, kterým vadilo, že ohňostroj ruší jejich domácí mazlíčky a zabíjí ptactvo.</p>
    </article>
  </body>
</html>