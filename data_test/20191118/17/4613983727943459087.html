<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/ekspert-darzhavata-oshtetyava-parvite-pensioneri-s-dve-pensii.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T17:58:01+00:00"/>
    <meta property="og:title" content="Експерт: Държавата ощетява първите пенсионери с две пенсии"/>
    <meta property="og:description" content="Формирането на коефициента е некоректно, казва Владислав Русев от ПОД &quot;Алианц България&quot;"/>
  </head>
  <body>
    <article>
      <h1>Експерт: Държавата ощетява първите пенсионери с две пенсии</h1>
      <address><time datetime="2019-11-18T17:58:01+00:00">18 Nov 2019, 17:58</time> by <a rel="author" href="https://money.bg/author/georgi-minev" target="_blank">Георги Минев</a></address>
      <p>Държавата ощетява първите бъдещи пенсионери с две пенсии - една от НОИ и една от частен фонд, като намалява първата с по-голям коефициент, отколкото е коректно. Това заяви в предаването "Лице в лице" по бТВ главният изпълнителен директор на пенсионно-осигурително дружество "Алианц България" Владислав Русев.</p>
      <p>"През 2002 година беше предвиден коефициент, с който да се коригира разликата в това, че родените преди 1960 година нямат осигуряване в универсален фонд, а родените след това имат. След 4 години обаче всички работещи вече ще имат универсален фонд, защото родените преди 60-та ще са се пенсионирали и този коефициент би следвало да отпадне", коментира той.</p>
      <p>По думите му духът на закона е такъв, че този коефициент трябва да отразява реалната разлика между вноските за двата вида пенсии, т.е. с колко по-малко хората, осигурявани в УПФ, са внасяли във фонд пенсии на НОИ. "Само че НОИ увеличава тази разлика повече до 20% в момента. Ако се калкулира и смята коректно, тя трябва да бъде 6-7%, не повече", добави Русев.</p>
      <p>Изпълнителният директор на един от най-големите пенсионни фондове у нас е категоричен, че именно непропорционално поставеният коефициент е причината при първите пенсионери по новата система две пенсии да правят по-малко от една.</p>
      <p>Както вече в <a href="https://money.bg/economics/pensionnite-fondove-sa-sabrali-15-miliarda-leva-no-edin-klyuchov-vapros-stoi-nereshen.html">Money.bg разгледахме проблема</a>, първоначалните вноски за втора пенсия започват от 4-5 лева, за да достигнат до средно 60 лева в момента. Първите пенсионери обаче остават безвъзвратно ощетени от липсата на натрупване в личните и партиди, като те са внасяли много по-голяма част от осигуровките си към държавата, отколкото сега навлизащите на пазара на труда.</p>
      <p>"Изначално идеята на втория стълб е той да допълва пенсиите, които се изплащат от НОИ, а не да те да бъдат в конкуренция. Идеята не е държавното обществено осигуряване да намалява пенсиите на хората, които искат да получат парите си от универсалните фондове, а парите от тях да допълват пенсията от държавата", обясни идеята на пенсионната система Русев.</p>
      <p>Той даде пример с първите пенсионери по новата система - жените с 36 години стаж и мъжете с 39 години могат да имат максимум 20 години вноски за втора пенсия, т.е. реално само половината от времето, в което са работили. През останалото време вноските са били изцяло към НОИ, което обаче не е отразено в коефициента.</p>
      <p>Запитан за събраните суми по партидите, Русев обясни, че има от 1000 до 25 000 лева - в зависимост от това кой как се е осигурявал. Той уточни също, че ролята на фондовете е да съхранят парите от инфлация и да ги увеличат, като даде пример с това, че 100 лева през 2003 днес са равносилни на 177 лева заради инфлацията, а фондовете са ги увеличи до 204 лева.</p>
    </article>
  </body>
</html>