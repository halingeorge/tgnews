<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200672/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-18T17:21:00+00:00"/>
    <meta property="og:title" content="&quot;נשים מתות מבושה&quot;"/>
    <meta property="og:description" content="בכנס לקראת יום המאבק באלימות נגד נשים קראה פאר לטיפול מקיף בתופעה, באמצעות חינוך, הגברת המודעות והעברת התקציב הנדרש להפעלת התכנית למניעת אלימות במשפחה עליה הוחלט כבר ב-2016 | לילי בן עמי, אחותה של מיכל סלה ז&quot;ל שנרצחה על ידי בעלה: קוראת לכל הנשים והגברים לא לשתוק לא לפחד"/>
  </head>
  <body>
    <article>
      <h6 class="kicker">נאבקות באלימות</h6>
      <h1>"נשים מתות מבושה"</h1>
      <h2>יו"ר נעמת חגית פאר: "עבור כל כך הרבה נשים, הבית הוא המקום המסוכן ביותר". <br/>בכנס לקראת יום המאבק באלימות נגד נשים קראה פאר לטיפול מקיף בתופעה, באמצעות חינוך, הגברת המודעות והעברת התקציב הנדרש להפעלת התכנית למניעת אלימות במשפחה עליה הוחלט כבר ב-2016 | לילי בן עמי, אחותה של מיכל סלה ז"ל שנרצחה על ידי בעלה: קוראת לכל הנשים והגברים לא לשתוק לא לפחד</h2>
      <address>
        <time datetime="2019-11-18T17:21:00+00:00">18 Nov 2019, 17:21</time>
      </address>
      <p>"אלימות, כאן זה מתחיל" – כנס לקראת יום המאבק באלימות נגד נשים שיצוין בעוד כשבוע התקיים היום (שני) בפנימיית 'עיינות'. יו"ר נעמת חגית פאר קראה בכנס לראש הממשלה לכנס קבינט חירום חברתי ולהעביר באופן מיידי את התקציב לתכנית למניעת אלימות במשפחה: "הכנס הזה הוא לזכרן של כל הנשים שחייהן נקטפו ונגדעו, שנרצחו בשל היותן נשים. לכל אישה יש שם, ושמותיהן יישארו חקוקים בליבנו כעדות לדרך הארוכה שעלינו עוד לעבור עד להפסקת הטרור על רקע מגדרי".</p>
      <figure>
        <img src="https://www.davar1.co.il/wp-content/uploads/2019/11/181119_naamat.jpg"/>
        <figcaption>שולה אגמי, יועצת לקידום מעמד האשה והשוויון המגדרי במרכז השלטון המקומי, וחגית פאר, יו"ר נעמת, בכנס נעמת למאבק באלימות נגד נשים, 18 נובמבר 2019 (צילום: ישראל מלובני)</figcaption>
      </figure>
      <p>בכנס השתתפו גם לילי בן עמי, אחותה של מיכל סלה ז"ל שנרצחה על ידי בעלה, עו"ס יעל לוין המנהלת את מקלט נעמת לנשים נפגעות אלימות וילדיהן, עו״ס תמיר אשמן, מנחה קבוצות טיפול לגברים במרכז גליקמן של נעמת, עו״ד גלי עציון, מנהלת מחלקת ייעוץ וחקיקה בנעמת ועוד.</p>
      <p>"עבור כל כך הרבה נשים, הבית הוא המקום המסוכן ביותר", אמרה פאר, "כמו המרכז והמקלט של נעמת, יש עוד 118 מרכזים לטיפול באלימות במשפחה ו-14 מקלטים לנשים וילדיהן הנמצאים בסכנת חיים מידית. השירותים הללו קיימים והם נותנים, על אף היעדר התקציבים והמחסור בתקנים, מענה ראוי ומקצועי לנשים נפגעות אלימות ולגברים המוכנים לקבל טיפול. נשאלת אם כן השאלה- מדוע הן עדיין נרצחות? מדוע מאות אלפי נשים חיות תחת טרור ותוקפנות בתוך ביתן? מדוע ילדים חיים כשהם חשופים לפחד משתק? מדוע גברים אינם מכירים בהיותם אלימים ואינם הולכים לטיפול?"</p>
      <p>פאר הוסיפה כי "נשים מתות מבושה. הן מתביישות להודות, לעתים אפילו בפני עצמן. וגם גברים מתביישים. הם מתביישים לחשוף את מכאוביהם, את חוסר יכולתם לבטא רגשות. מדינת ישראל חייבת להתעורר, אנחנו במצב חירום".</p>
      <p>"עלינו להשקיע משאבים בהסברה, בהנגשת המידע. עלינו להעמיד את המאבק באלימות בראש סדר העדיפויות הלאומי", הוסיפה פאר, "המאבק באלימות מתחיל בחינוך, החל מהגיל הרך. אנו בנעמת מקיימות זו השנה השלישית תכנית לחינוך מודע מגדר במעונות היום שלנו. התכנית הזו צריכה להיות נחלת מערכת החינוך כולה. מהגיל הרך ועד לסיום התיכון. חינוך לשיח שוויוני, לשיח לא אלים, לשיח מכבד בין המינים. אני קוראת מכאן לממשלת ישראל, תהיה אשר תהיה, להעביר את כל התקציבים עליהם החליטה הוועדה שעסקה בנושא כבר בשנת 2016, ולעבות אותם עוד, לטובת טיפול, מניעה, חינוך והסברה".</p>
      <p>מנכ"ל ההסתדרות ויו"ר מטה יו"ר ההסתדרות אופיר אלקלעי בירך את יו"ר נעמ"ת חגית פאר על פעילותה, והדגיש כי יו"ר ההסתדרות ארנון בר-דוד רואה חשיבות רבה בקידום נשים במקומות העבודה.</p>
      <figure>
        <img src="https://www.davar1.co.il/wp-content/uploads/2019/11/75122419_1718153228316430_2314465087340937216_n.jpg"/>
        <figcaption>שולה אגמי, יועצת לקידום מעמד האשה והשוויון המגדרי במרכז השלטון המקומי (מימין), חגית פאר, יו"ר נעמת, ואופיר אלקלעי מנכ"ל ההסתדרות בכנס נעמת 'אלימות – כאן זה מתחיל', 19 בנובמבר 2019 (צילום: ישראל מלובני)</figcaption>
      </figure>
      <p>לילי בן עמי, אחותה של מיכל סלה שנרצחה בתחילת אוקטובר, נאמה בכנס ופנתה בקריאה נרגשת לבאות הכנס להיות מודעות לאפשרות שהקרובות אליהן נתונות בסכנה, להתערב ולשאול. מהקרבנות היא ביקשה כי לא ישתקו וישתפו את הסובבים אותן, והפצירה בהן לפנות לקבלת סיוע.</p>
      <figure>
        <img src="https://www.davar1.co.il/wp-content/uploads/2019/11/181119_naamat3.jpeg"/>
        <figcaption>לילי בן עמי בכנס נעמת למאבק באלימות נגד נשים, 18 נובמבר 2019 (צילום: ישראל מלובני)</figcaption>
      </figure>
      <p>"מיכל הייתה אחותי הקטנה", סיפרה בן עמי, "היא נולדה כשהייתי בת שמונה ונרצחה בגיל 32 בבית שלה, על ידי האבא של הבת שלה. הדקירה הראשונה הייתה בחדר של התינוקת. אני אשת חינוך כמו הרבה פה באולם. רציתי לחלוק אתכם משהו. אני אמא לשלוש, יש לי ילד בן שנתיים והוא עוד לא גמול מחיתולים, לפני כמה חודשים מיכל באה אלי הביתה והביאה לי סיר לבובות ואמרה לי 'תיקחי ותעזרי לבן שלך להיגמל',  גם בסיפור הזה יש מסר שמראה מי היא הייתה, על צורת החשיבה שלה והאור שהיה למיכל".</p>
      <p>"בשבוע שעבר הוגש כתב אישום נגד הרוצח של מיכל", הוסיפה בן עמי, "זאת הייתה הפעם ראשונה שראיתי אותו מאז ארוחת החג שלראש השנה. במעמד של כתב האישום, זה אולם מאוד קטן. הישרתי אליו כל הזמן מבט והוא השפיל מבט. אני רוצה להקריא לכם מה שכתבתי ביום של הגשת כתב האישום. מיכל, פרח שלנו, כולך אור אהבה ונתינה. נגעת ברבבות של אנשים שלא הכירו אותך. אנחנו מוצפים באהבה של כל מי שהכרת, ארבעים יום מאז שאינך. גם מלמעלה מהדהדות מילותיך, 'תהיו חזקים ומלוכדים ותתמכו אחד בשני'. ארבעים ימים אי אפשר להתעורר מהסיוט כי הרוצח פה מקבל מורפיום. טפח טפח נחשפים מעשיו האיומים. אם יש צדק הוא לא יראה אור יום".</p>
      <p>"מה היו מילותיה האחרונות? הרוצח שותק. יש קורבנות אחרים ששתקו, עדים ששתקו, אולי כי ריחמו עליו לאורך השנים. הפחד והשתיקה מדשנים את שורשי הרוע, אחותי נרצחה על ידי אדם שבטחה בו".</p>
      <p>"אני קוראת לכל הנשים והגברים לא לשתוק לא לפחד. לדבר ולשתף. אם את אמא או אחות או חברה ויש לך סימני שאלה תדחפי את האף – תשאלי ותתערבי. הרבה פעמים אנחנו לא רוצות להתערב כי אולי היא תתרחק מאתנו. אני בטוחה שהוא לא הרים עליה יד, אני בטוחה שהיא לא ידעה שזה הולך לקרות לה. אני קוראת לכם לשתף ולדבר".</p>
    </article>
  </body>
</html>