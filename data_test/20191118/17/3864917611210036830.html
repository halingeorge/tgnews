<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820683-v-internatah-prozivae-95-ditej-aki-maut-batkiv-kuleba.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T17:48:00+00:00"/>
    <meta property="og:title" content="В інтернатах проживає 95% дітей, які мають батьків - Кулеба"/>
    <meta property="og:description" content="В інтернатах проживає більшість дітей, які не є сиротами, 95% із них мають біологічних батьків."/>
  </head>
  <body>
    <article>
      <h1>В інтернатах проживає 95% дітей, які мають батьків - Кулеба</h1>
      <h2>В інтернатах проживає більшість дітей, які не є сиротами, 95% із них мають біологічних батьків.</h2>
      <address>
        <time datetime="2019-11-18T17:48:00+00:00">18 Nov 2019, 17:48</time>
      </address>
      <p>Про це розповів Уповноважений Президента з прав дитини Микола Кулеба під час презентації документального фільму "Що таке любов?!" у кінотеатрі "Оскар" у Києві, повідомляє кореспондент Укрінформу.</p>
      <p>"1,5 відсотка дитячого населення перебуває в інтернатах. Це 100 тисяч дітей. Це різні типи інтернатів. Їх десятки сьогодні. 95% дітей з цих 100 тисяч мають батьків. Вони не сироти. Це основний міф, або помилка, яка є сьогодні, коли кажеш про реформу інтернатів. Але ця реформа не про те, щоб сиріт влаштовувати в сім’ї. Ця реформа про те, щоб батьківських дітей залишати у власних сім’ях. І бачити біду на її початках", - сказав він.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2790509-zelenskij-pidpisav-ukaz-sodo-pidtrimki-simej-aki-vihovuut-sirit.html">Президент підписав указ щодо підтримки сімей, які виховують сиріт</a>
      </blockquote>
      <p>Кулеба зазначив, що потрібно з самого початку звертати увагу на те, як ця сім’я опинилась у такому стані, що вона вже готова віддати свою дитину до інтернату. За його словами, до такого стану здебільшого призводить бідність або інше неблагополуччя .</p>
      <p>"Це може бути одинока мати, яка залишилася з трьома або чотирма дітьми, і їх немає чим годувати. Це може бути особлива потреба, або інвалідність дитини. Хоча тільки 18% дітей в інтернатах - це діти, які мають інвалідність. Всі інші не мають інвалідності...", - зазначив він.</p>
      <p>Кулеба додав, що наразі інтернат вважається місцем несвободи, яке ніколи не буде щасливим для <a href="https://www.ukrinform.ua/tag-diti">дитини</a>.</p>
      <p>Документальний фільм "Що таке любов?!" розповідає про життя сиріт та інтернатне виховання дітей в Україні.</p>
    </article>
  </body>
</html>