<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23498777-document-lipsesc-mereu-citostaticele-spitalul-judetean-din-craiova-alocat-bani-insuficienti-remarca-lipsa-comunicare-intre-departamentele-implicate-ale-spitalului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T17:10:00+00:00"/>
    <meta property="og:title" content="DOCUMENT De ce lipsesc mereu citostaticele la Spitalul Județean din Craiova: S-au alocat bani insuficienți și &quot;se remarcă o lipsă de comunicare între departamentele implicate&quot; ale spitalului"/>
    <meta property="og:description" content="Spitalul Județean din Craiova, aflat mereu, în ultimii ani, în fruntea listei spitalelor unde este criză de citostatice, inclusiv în secția pentru copiii bolnavi de cancer, a primit,"/>
  </head>
  <body>
    <article>
      <h1>DOCUMENT De ce lipsesc mereu citostaticele la Spitalul Județean din Craiova: S-au alocat bani insuficienți și "se remarcă o lipsă de comunicare între departamentele implicate" ale spitalului</h1>
      <address><time datetime="2019-11-18T17:10:00+00:00">18 Nov 2019, 17:10</time> by <a rel="author">Alina Neagu</a></address>
      <p><b>Spitalul Județean din Craiova, aflat mereu, în ultimii ani, în fruntea listei spitalelor unde este criză de citostatice, inclusiv în secția pentru copiii bolnavi de cancer, a primit, în anul 2018, mai puțini bani decât a solicitat pentru achiziția medicamentelor din programul național de oncologie, arată raportul Corpului de Control al Ministerului Sănătății, după un control efectuat anul trecut. În plus, "se remarcă o lipsă de comunicare între departamentele implicate" din unitatea medicală, se mai arată în raport. Documentul a fost pus la dispoziția HotNews.ro de Emanuel Ungureanu, deputat USR și vicepreședintele Comisiei de Sănătate din Camera Deputaților.<br/></b><br/>"În legătură cu medicamentele oncologice, se remarcă o lipsă de comunicare între departamentele implicate: coordonatori PN, Biroul Achiziții, Farmacie. Se pierde din vedere scopul principal: asigurarea tratamentului fără întârzieri pentru pacienții cu afecțiuni incluse în PN oncologie, inclusiv prin simplificarea circuitului intern al documentelor", este una dintre concluziile Corpului de Control al Ministerului Sănătății, după controlul de anul trecut de la Spitalul Județean din Craiova.<br/><br/>În plus, "bugetele alocate pentru programul național oncologie sunt insuficiente, astfel, în anul 2018 s-au alocat 1.059.779,68 lei (mai puțin cu 500.000 lei față de 2017), iar în anul 2019 coordonatorul PN a solicitat suma de 2.000.000 lei (buget minim) iar sumele alocate au fost pentru perioada ianuarie-iunie 2019: 767.511,49 lei", se arată în document.<br/><br/>La Spitalul Județean din Craiova, citostaticele lipsesc constant, în ultimii ani, iar pacienții și rudele lor sunt nevoiți adesea să facă rost pe cont propriu de medicamentele care îi țin în viață.</p>
    </article>
  </body>
</html>