<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204608-kasovi-zbori-dzhokera-perevishchili-1-mlrd-rezhiser-viklav-vitalne-video-v-instagram"/>
    <meta property="og:site_name" content="Mind UA"/>
    <meta property="article:published_time" content="2019-11-18T17:33:00+00:00"/>
    <meta property="og:title" content="Касові збори «Джокера» перевищили $1 млрд, режисер виклав вітальне відео в Instagram"/>
    <meta property="og:description" content="Це перший фільм з категорії 17+, який зібрав більше мільярда в прокаті"/>
  </head>
  <body>
    <article>
      <h1>Касові збори «Джокера» перевищили $1 млрд, режисер виклав вітальне відео в Instagram</h1>
      <h2>Це перший фільм з категорії 17+, який зібрав більше мільярда в прокаті</h2>
      <address>
        <time datetime="2019-11-18T17:33:00+00:00">18 Nov 2019, 17:33</time>
      </address>
      <p>«Джокер» став першим фільмом з рейтингом R (17+), який зібрав $1 млрд касових зборів у кінотеатра. Про це в Instagram повідомив режисер картини <b>Тодд Філліпс</b>, який виклав привітальний відео-ролик. Відео пародіює класичні трейлери багатьох фільмів, проте замість позитивних відгуків критиків на екрані з'являються слова підтримки глядачів, які описали свої емоції від перегляду в соцмережах.</p>
      <figure>
        <embed-post data-src="https://www.instagram.com/p/B47tg0ephFq" data-service="Instagram"/>
      </figure>
      <p>За останніми даними сайту IMDb, світовий бокс-офіс картини склав $1 016 599 593.</p>
      <p>«Джокер» – перший фільм з рейтингом «для дорослих», який зібрав у прокаті $1 млрд, що дозволило йому зайняти сьому сходинку в списку найкасовіших фільмів 2019 року. Найбільш касовим серед фільмів з рейтингом 17+ він став ще наприкінці жовтня, коли обійшов картину «Дедпул».</p>
      <p>Щоб поставити цей рекорд, фільму «Джокер» знадобилося менше півтора місяців – він вийшов в прокат 3 жовтня. Зважаючи на те, що бюджет фільму досить скромний ($55 млн), він може стати одним з найприбутковіших фільмів в історії.</p>
      <p>«Джокер» – психологічний трилер режисера Тодда Філліпса за сценарієм, написаним Філліпсом спільно зі Скоттом Сильвером. Головну роль зіграв <b>Хоакін Фенікс</b>. Сюжет фільму – режисерська версія походження суперлиходія Джокера, головного антагоніста Бетмена в коміксах DC Comics.</p>
      <p>Прем'єра «Джокера» пройшла 31 серпня на 76-му Венеціанському кінофестивалі, де картина отримала головний приз, – це перше подібне досягнення для стрічки, знятої на основі коміксів.</p>
      <p>Нагадаємо, <a href="https://mind.ua/news/20196868-mesniki-zavershennya-zibrali-2-mlrd-u-rekordni-termini-obijshovshi-avatar">«Месники. Завершення»</a> зібрали $2 млрд у рекордні терміни, обійшовши «Аватар».</p>
      <related>
        <h4>Також читайте</h4>
        <a href="https://mind.ua/news/20204644-hakeri-zlamali-strimingovu-platformu-disney-i-deshevo-prodayut-akaunti"/>
        <a href="https://mind.ua/style/20204637-zaplutani-istoriyi-vid-tvorciv-mosta-shpigunskij-triler-i-komiki-hameleoni-yaki-seriali-podivitisya"/>
        <a href="https://mind.ua/style/20204507-majte-na-uvazi-golovni-podiyi-1624-listopada"/>
      </related>
    </article>
  </body>
</html>