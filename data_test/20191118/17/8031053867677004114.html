<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%8d%cf%88%ce%b9%cf%83%cf%84%ce%b7-%cf%84%ce%b9%ce%bc%ce%ae-%cf%84%cf%81%ce%b5%ce%b9%cf%82-%ce%ad%ce%bb%ce%bb%ce%b7%ce%bd%ce%b5%cf%82-%ce%bf%ce%bc%ce%bf%ce%b3%ce%b5%ce%bd%ce%b5%ce%af%cf%82-%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T17:05:23+00:00"/>
    <meta property="og:title" content="Ύψιστη τιμή: Τρεις Έλληνες ομογενείς εκλέχθηκαν στην Ακαδημία Επιστημών της Ρωσίας"/>
    <meta property="og:description" content="Τρεις διεθνώς αναγνωρισμένοι Έλληνες ομογενείς επιστήμονες, ο δρ Οφθαλμολογίας και πρόεδρος του Συλλόγου Ελλήνων Μόσχας Χρήστος Ταχτσίδης (οφθαλμολογία), ο δρ Χημείας Βαλεντίν Ανάνικοφ (χημεία) και ο δρ Ιατρικής και διευθυντής του Ογκολογικού Κέντρου «Νικολάι Μπλαχίν» Ιβάν Στιλίδης (ογκολογία) εκλέχτηκαν ακαδημαϊκοί της Ρωσικής Ακαδημίας Επιστημών στις εκλογές που διεξήχθησαν στις 15 Νοεμβρίου 2019."/>
  </head>
  <body>
    <article>
      <h1>Ύψιστη τιμή: Τρεις Έλληνες ομογενείς εκλέχθηκαν στην Ακαδημία Επιστημών της Ρωσίας</h1>
      <address>
        <time datetime="2019-11-18T17:05:23+00:00">18 Nov 2019, 17:05</time>
      </address>
      <p>
        <b>Τρεις διεθνώς αναγνωρισμένοι Έλληνες ομογενείς επιστήμονες, ο δρ Οφθαλμολογίας και πρόεδρος του Συλλόγου Ελλήνων Μόσχας Χρήστος Ταχτσίδης (οφθαλμολογία), ο δρ Χημείας Βαλεντίν Ανάνικοφ (χημεία) και ο δρ Ιατρικής και διευθυντής του Ογκολογικού Κέντρου «Νικολάι Μπλαχίν» Ιβάν Στιλίδης (ογκολογία) εκλέχτηκαν ακαδημαϊκοί της Ρωσικής Ακαδημίας Επιστημών στις εκλογές που διεξήχθησαν στις 15 Νοεμβρίου 2019.</b>
      </p>
      <p>Ο<b> Χρήστος Ταχτσίδης</b> γεννήθηκε στις 13 Ιανουαρίου 1953 στην περιφέρεια Γκολόντναγια Στεπ της Σοβιετικής Σοσιαλιστικής Δημοκρατίας του Καζακστάν. Και οι δύο του παππούδες του γεννήθηκαν στον Πόντο και συγκεκριμένα κατάγονταν από την Τραπεζούντα. Αποφοίτησε το 1976 από την Ιατρική Σχολή του Κρατικού Πανεπιστημίου Ιατρικής της Περιφέρειας τουΣβερντλόφσκ. Τα επόμενα χρόνια εργάστηκε ως λέκτορας της Έδρας Οφθαλμικών Παθήσεων, ενώ την περίοδο 1987-2000 υπήρξε διευθυντής θυγατρικής μίας εκ των διασημότερων οφθαλμολογικών κλινικών της Ρωσίας, της «Μικροχειρουργικής Ματιού». Το 2001 έγινε διδάκτωρ Ιατρικής καθώς και διορίστηκε γενικός διευθυντής της κλινικής «Μικροχειρουργική Ματιού». Στις 21 Δεκεμβρίου 2011 εκλέχτηκε αντεπιστέλλον μέλος της Ρωσικής Ακαδημίας Επιστημών, ενώ το 2013 διορίστηκε αναπληρωτής πρύτανης του Ρωσικού Εθνικού Ερευνητικού Πανεπιστημίου Ιατρικής «Νικολάι Πιρογκόφ» της Μόσχας. Το 2005 βραβεύτηκε από την κυβέρνηση της Ρωσικής Ομοσπονδίας για την προσφορά του στον τομέα της επιστήμης και της τεχνολογίας.</p>
      <p>Ο<b> Βαλεντίν Ανάνικοφ</b> γεννήθηκε το 1975 και κατάγεται από τον Πόντο. Το 1996 αποφοίτησε από το Εθνικό Πανεπιστήμιο του Ντόνετσκ, ενώ το 2003 έγινε διδάκτωρ Χημείας. Είναι επικεφαλής ενός εκ των σπουδαιότερων επιστημονικών-ερευνητικών ινστιτούτων της Ρωσικής Ακαδημίας Επιστημών, του Ινστιτούτου Οργανικής Χημείας «Νικολάι Ζελίνσκι». Αποτελεί μέλος του Συντονιστικού Συμβουλίου για θέματα νεολαίας στους τομείς της επιστήμης και της εκπαίδευσης του Συμβουλίου του Προέδρου της Ρωσικής Ομοσπονδίας καθώς και αντεπιστέλλον μέλος της Ρωσικής Ακαδημίας Επιστημών από τις 29 Μαΐου 2008. Είναι κάτοχος πολλών βραβείων και διακρίσεων.</p>
      <p>Ο <b>Ιβάν Στιλίδης</b> γεννήθηκε την 1 Απριλίου 1964 στο Σουχούμι της Σοβιετικής Σοσιαλιστικής Δημοκρατίας της Αμπχαζίας. Το 1988 αποφοίτησε από το Ρωσικό Εθνικό Ερευνητικό Πανεπιστήμιο Ιατρικής «ΝικολάιΠιρογκόφ», ενώ το 1992 έγινε διδάκτωρ Ιατρικής. Σε όλη τη διάρκεια της επαγγελματικής του σταδιοδρομίας εργάζεται στο Εθνικό Ιατρικό Ερευνητικό Ογκολογικό Κέντρο «Νικολάι Μπλαχίν». Το 2005 προήχθη στη βαθμίδα του Καθηγητή στην ειδικότητα της Ογκολογίας, ενώ το 2008 εκλέχτηκε αντεπιστέλλον μέλος της Ρωσικής Ακαδημίας Επιστημών. Έχει περισσότερες από 320 επιστημονικές δημοσιεύσεις.</p>
    </article>
  </body>
</html>