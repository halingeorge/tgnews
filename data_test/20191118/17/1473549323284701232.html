<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/iran-straznicy-rewolucji-jesli-rozruchy-nie-ustana-podejmiemy-zdecydowane-dzialania,986346.html"/>
    <meta property="og:site_name" content="TVN24"/>
    <meta property="article:published_time" content="2019-11-18T17:13:14+00:00"/>
    <meta property="og:title" content="Strażnicy Rewolucji Islamskiej grożą protestującym"/>
    <meta property="og:description" content="Jeśli rozruchy związane z podwyżką cen benzyny nie ustaną, zostaną podjęte zdecydowane działania - ostrzegł antyrządowych demonstrantów Korpus Strażników Rewolucji Islamskiej. Irańczycy od piątku p..."/>
  </head>
  <body>
    <article>
      <h1>Strażnicy Rewolucji Islamskiej grożą protestującym</h1>
      <address><time datetime="2019-11-18T17:13:14+00:00">18 Nov 2019, 17:13</time> by <a rel="author">tas</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/aa8b5a31-2af9-47df-b2aa-ae3109bc35ca-480p.mp4"/>
          <figcaption>Irańczycy protestują przeciwko podwyżkom cen paliwa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/00f7e076-83cb-493c-8a58-8427ad175b5a-480p.mp4" autoplay="" loop=""/>
          <figcaption>Iran twierdzi, że wzbogaca uran w zakładach w Fordo</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7f31765b-c287-4b19-9eef-22ba8ca86fe4-480p.mp4" autoplay="" loop=""/>
          <figcaption>Irańska armia "zestrzeliła drona obcego państwa"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/4972ca88-5a58-426f-8651-b73b03653689-480p.mp4"/>
          <figcaption>Ruszyła budowa drugiego reaktora jądrowego w irańskiej...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/ded9aa37-d96e-4afc-9d56-88cf80eec8d6-480p.mp4"/>
          <figcaption>Prezydent Iranu ogłosił odkrycie ogromnego złoża ropy naftowej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/c2370d51-db9d-45bf-bd51-0f2d2d5c5d22-480p.mp4" autoplay="" loop=""/>
          <figcaption>Biały Dom potępia użycie siły przeciwko demonstrantom w Iranie</figcaption>
        </figure>
        <figcaption>Irańczycy protestują przeciwko podwyżkom cen paliwa<cite>Foto: PAP/EPA | Video: Reuters</cite></figcaption>
      </slideshow>
      <h3>Jeśli rozruchy związane z podwyżką cen benzyny nie ustaną, zostaną podjęte "zdecydowane działania" - ostrzegł antyrządowych demonstrantów Korpus Strażników Rewolucji Islamskiej. Irańczycy od piątku protestują przeciwko podwyżce cen benzyny i racjonowaniu paliw. Akcja przekształciła się w manifestacje o charakterze politycznym - zauważa agencja Reutera.</h3>
      <p>"Jeśli będzie to konieczne, podejmiemy zdecydowane i rewolucyjne działania przeciwko wszelkim dalszym ruchom mającym na celu zakłócenie pokoju i (zagrażanie) bezpieczeństwu ludzi" - oświadczyła w komunikacie Gwardia Rewolucyjna.</p>
      <related>
        <a href="https://www.tvn24.pl/wiadomosci-ze-swiata,2/amerykanie-potepiaja-uzycie-smiercionosnej-sily-w-iranie-odpowiedz-teheranu,986222.html"/>
      </related>
      <h3>Podpalane siedziby banków</h3>
      <p>Od piątku protesty przeciwko podwyżce cen benzyny i racjonowaniu paliwa rozprzestrzeniły się na cały kraj i przekształciły w demonstracje o charakterze politycznym. Protestujący domagają się ustąpienia religijnych przywódców kraju - opisuje sytuację brytyjska agencja Reutera.</p>
      <p>Jak podały irańskie media państwowe, podczas zamieszek protestujący podpalili co najmniej sto banków i kilkadziesiąt innych budynków, a także samochody.</p>
      <p>W wielu miastach rozmieszczono liczne siły bezpieczeństwa. Władze przekazały, że w zajściach do tej pory zginął jeden policjant i jeden cywil, a około tysiąca "awanturników" aresztowano.</p>
      <p>- Buntownicy używali noży i broni (...) wielu policjantów i członków sił bezpieczeństwa zostało zabitych  lub wziętych jako zakładników - przekonywał w poniedziałek na konferencji prasowej rzecznik rządu Ali Rabiei. Nie sprecyzował, kiedy do tego doszło.</p>
      <p>W niedzielę najwyższy przywódca duchowo-polityczny Iranu ajatollah Ali Chamenei obwinił o zamęt przeciwników i zagranicznych wrogów kraju. Potępił protestujących, którzy zaatakowali własność publiczną, nazywając ich "bandytami" i "chuliganami".</p>
      <h3>Władze ograniczyły dostęp do internetu</h3>
      <related>
        <a href="https://www.tvn24.pl/wiadomosci-ze-swiata,2/w-iranie-protesty-przeciwko-podwyzce-cen-ropy-chamenei-mowi-o-sabotazu,986092.html"/>
      </related>
      <p>Skala niepokojów, wywołanych ogłoszeniem decyzji o racjonowaniu i podwyżce cen paliwa o co najmniej 50 procent, pozostaje niejasna. Władze ograniczyły bowiem dostęp do internetu, aby zaprzestać korzystania z mediów społecznościowych w celu organizowania wieców i rozpowszechniania filmów z protestów - zwrócił uwagę Reuters.</p>
      <p>Mimo ograniczeń niektórym Irańczykom udało się zamieścić w sieci nagrania wideo, świadczące o tym, że policja użyła gazu łzawiącego i pałek do rozpędzenia tłumu. Reuters zastrzegł jednak, że nie może potwierdzić wiarygodności tych materiałów.</p>
      <p>Rzecznik irańskiego rządu zapowiedział w poniedziałek, że władze wkrótce odblokują internet. Jak oszacował, uczestnictwo w protestach spadło o 80 procent w porównaniu z niedzielą.</p>
      <p>Według Reutera obecne niepokoje są najpoważniejsze, odkąd na przełomie 2017 i 2018 roku w około 80 irańskich miastach i miasteczkach trwały protesty przeciwko złym warunkom bytowym.</p>
      <related>
        <a href="https://www.tvn24.pl/wiadomosci-ze-swiata,2/iran-podwyzsza-ceny-i-zaczyna-racjonowac-benzyne,985607.html"/>
      </related>
      <p>W zamieszkach zginęły wówczas 22 osoby, zatrzymano około 1,7 tys. demonstrantów.</p>
      <h3>Strażnicy Rewolucji Islamskiej</h3>
      <p>Utworzony w 1979 roku Korpus Strażników Rewolucji Islamskiej, zwany inaczej Gwardią Rewolucyjną czy Strażnikami Rewolucji, jest jedną z dwóch gałęzi irańskich sił zbrojnych, obok Armii Islamskiej Republiki Iranu. Ma równoległe do niej struktury - siły lądowe, lotnictwo, marynarkę wojenną i siły specjalne.</p>
      <p>Podczas gdy armia odpowiada za bezpieczeństwo granic i porządek wewnętrzny, Korpus odpowiedzialny jest za obronę rewolucji islamskiej, przez co uważany jest za bardziej wpływową i elitarną gałąź sił zbrojnych. Do jego zadań należy zwalczanie ruchów niechętnych islamskiemu ustrojowi kraju oraz wspieranie proirańskich organizacji zbrojnych poza granicami Iranu.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/7f46c4d9-3777-4e7d-9bcc-509a77ca5114.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>System władzy w Iranie<cite>Źródło: PAP/Maciej Zieliński</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/iran-przekroczyl-kolejny-limit-okreslony-umowa-nuklearna,986454.html"/>
        <a href="https://www.tvn24.pl/wiadomosci-ze-swiata,2/amerykanie-potepiaja-uzycie-smiercionosnej-sily-w-iranie-odpowiedz-teheranu,986222.html"/>
        <a href="https://www.tvn24.pl/wiadomosci-ze-swiata,2/w-iranie-protesty-przeciwko-podwyzce-cen-ropy-chamenei-mowi-o-sabotazu,986092.html"/>
        <a href="https://www.tvn24.pl/wiadomosci-ze-swiata,2/wezwanie-do-eliminacji-panstwa-izrael-nie-oznacza-eliminacji-narodu-zydowskiego,985645.html"/>
        <a href="https://www.tvn24.pl/wiadomosci-ze-swiata,2/iran-podwyzsza-ceny-i-zaczyna-racjonowac-benzyne,985607.html"/>
      </related>
    </article>
  </body>
</html>