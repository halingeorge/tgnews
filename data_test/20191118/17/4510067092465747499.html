<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/prima-infrangere-pentru-handbalistii-de-la-csm-oradea-30-34-lasannicolau-mare-152867.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T17:02:00+00:00"/>
    <meta property="og:title" content="Prima înfrângere pentru handbaliştii de la CSM Oradea: 30-34 la Sânnicolau Mare"/>
    <meta property="og:description" content="Formaţia de handbal masculin CSM Oradea a suferit prima înfrângere din actuala ediţie a campionatului Diviziei A, după ce a cedat jocul de duminică de la Sânnicolau Mare, din faţa formaţiei locale Unirea, cu scorul de 30-34. Cu toate acestea, elevii antrenorului George Tăutu rămân în fruntea clasamentului."/>
  </head>
  <body>
    <article>
      <h1>Prima înfrângere pentru handbaliştii de la CSM Oradea: 30-34 la Sânnicolau Mare</h1>
      <address><time datetime="2019-11-18T17:02:00+00:00">18 Nov 2019, 17:02</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/handbal18112019.jpg"/>
        <figcaption>(foto: Roby Boros)</figcaption>
      </figure>
      <p>
        <b>Formaţia de handbal masculin CSM Oradea a suferit prima înfrângere din actuala ediţie a campionatului Diviziei A, după ce a cedat jocul de duminică de la Sânnicolau Mare, din faţa formaţiei locale Unirea, cu scorul de 30-34.</b>
      </p>
      <p>Cu toate acestea, elevii antrenorului George Tăutu rămân în fruntea clasamentului.</p>
      <p>Handbaliştii de la CSM Oradea au suferit duminică prima înfrângere din actuala ediţie a campionatului Diviziei A.</p>
      <p>Bihorenii au evoluat în deplasare, pe terenul echipei Unirea Sânnicolau Mare din Timiş, în faţa căreia au trebuit să se recunoască învinşi cu scorul de 30-34.</p>
      <p>În prima repriză, jocul a fost echilibrat, la jumătatea confruntării scorul disputei indicând egalitate, 17-17</p>
      <p>În repriza a doua însă, dacă echipa gazdă a continuat să înscrie cu aceeaşi frecvenţă, elevii antrenorului George Tăutu nu au mai putut menţine acelaşi ritm în ofensivă, înscriind doar de 13 ori.</p>
      <p>CS Unirea Sânnicolau Mare a câştigat astfel cu scorul de 34-30.</p>
      <p>Cu toate acestea, CSM Oradea rămâne pe primul loc în clasamentul Seriei D, cu 22 de puncte, după cele şapte victorii, un rezultat de egalitate şi o înfrângere.</p>
      <p>Bihorenii au fost egalaţi la puncte de oltenii de la Universitatea Craiova, care deşi au evoluat în deplasare, s-au impus cu 36-31, pe terenul celor de la CSU Politehnica Timişoara.</p>
      <p>În etapa următoare, CSM Oradea va evolua duminică, 24 noiembrie, cu începere de la ora 14, în compania celor de la CSU Politehnica Timişoara, ultima clasată a Seriei D. Partida va avea loc la Arena Antonio Alexe.</p>
    </article>
  </body>
</html>