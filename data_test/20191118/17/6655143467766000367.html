<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/abi-lavoro-banche-quota-100-stefano-bottino-patuelli-1.4892881"/>
    <meta property="og:site_name" content="La Nazione"/>
    <meta property="article:published_time" content="2019-11-18T17:04:00+00:00"/>
    <meta property="og:title" content="Bancari, organici più anziani ma ridotto ricorso a quota 100 / VIDEO"/>
    <meta property="og:description" content="Con i fondi pensionistici accelerati gli esodi volontari. Dal 2012 usciti in 35.000 con 22.000 ingressi o stabilizzazioni"/>
  </head>
  <body>
    <article>
      <h1>Bancari, organici più anziani ma ridotto ricorso a quota 100 / VIDEO</h1>
      <h2>Con i fondi pensionistici accelerati gli esodi volontari. Dal 2012 usciti in 35.000 con 22.000 ingressi o stabilizzazioni </h2>
      <address>
        <time datetime="2019-11-18T17:04:00+00:00">18 Nov 2019, 17:04</time>
      </address>
      <p>Ravenna, 18 novembre 2019 - Ridotto nel <b>numero</b>, con<b> età media</b> più alta e con <b>qualifiche professionali </b>sempre più elevate, con molte <b>più donne</b> al proprio interno e sempre minori <b>contatti diretti</b> con la clientela, causa diffusione dell'home banking e applicazioni smartphone. Ecco l'identikit della professione nel 2019, delineato dall'<b>Associazione bancaria italiana</b> nel rapporto presentato al tradizionale incontro con la stampa.</p>
      <p>A presentare i dati, <b>Stefano Bottino</b>, direttore centrale con delega alle relazioni sindacali. Dopo la cura dimagrante avvenuta con<b> 75.000 esodi volontari dal 2001</b>, agevolati dai fondi di solidarietà della categoria, oggi i bancari italiani sono poco meno di<b> 290 mila</b>. Dal 2012, a fronte dei <b>35.000 esodi</b>, si sono registrate <b>22.000 f</b>ra assunzioni e stabilizzazioni. Oggi in banca gli <b>over 55 </b>sono quasi il doppio degli <b>under 35</b>. La quasi totalità -<b> il 99% - è assunta a tempo indeterminato</b>. AI contratti a termine, quasi interamente attivati con personale femminile, si accede per necessità fisiologiche (sostituzioni temporanee) <b>senza creare precariato</b>. Inoltre, le regole rendono più conveniente l'assunzione tradizionale rispetto all'ingresso tramite apprendistato. Le nuove assunzioni sono quasi esclusivamente di laureati con competenze legate al digitale: per la maggior parte si tratta di donne. Rispetto alle normative al centro del dibattito nazionale, ridotta è l'influenza del jobs act vista la resistenza alla creazione di precariato stabile. Non elevato il ricorso ai pensionamenti per <b>quota 100</b>, che si prevede utilizzata entro il 2021 su base volontaria, da aziende prive di fondo di solidarietà. Negli altri gruppi i lavoratori con 62 anni di età - requisito minimo per quota 100 - usufruiscono in genere dei benefici della pensione anticipata.</p>
      <p>La figura del bancario oggi è sempre meno legata al <b>front office</b>, ai <b>rapporti col cliente</b>, sempre più assolti tramite strumenti elettronici. Il bancario opera nel<b> controllo</b> dei processi e le relazioni con la clientela sono improntate a sviluppo e marketing. E all'ampliamento del ventaglio di attività reminerative. Non a caso, il presidente di Abi Antonio Patuelli argomenta che la banca non persegue più "il" business ma è impegnata con "modelli plurali di business".</p>
      <p>
        <b>Piero Ceccatelli</b>
      </p>
      <p>© Riproduzione riservata</p>
    </article>
  </body>
</html>