<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/policie-obvinila-byvaleho-poslance-ods-snajdra-a-dalsi-ctyri-lidi-duvodem-je-zakazka-pro-nemocnici-na-bulovce-83087"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T17:56:28+00:00"/>
    <meta property="og:title" content="Policie obvinila bývalého poslance ODS Šnajdra a další čtyři lidi, důvodem je zakázka pro Nemocnici Na Bulovce"/>
    <meta property="og:description" content="Policie dnes zadržela a obvinila podle informací Lidových novin bývalého poslance ODS Marka Šnajdra kvůli údajným manipulacím se zakázkami pro pražskou Nemocnici Na Bulovce."/>
  </head>
  <body>
    <article>
      <h1>Policie obvinila bývalého poslance ODS Šnajdra a další čtyři lidi, důvodem je zakázka pro Nemocnici Na Bulovce</h1>
      <address><time datetime="2019-11-18T17:56:28+00:00">18 Nov 2019, 17:56</time> by <a rel="author">ČTK</a></address>
      <p>Policie dnes zadržela a obvinila podle informací Lidových novin bývalého poslance ODS Marka Šnajdra kvůli údajným manipulacím se zakázkami pro pražskou Nemocnici Na Bulovce.</p>
      <p>Spolu s ním policie obvinila i další čtyři lidi, uvedl server <a href="https://www.lidovky.cz/domov/policie-zadrzela-byvaleho-poslance-snajdra-byl-obvinen-kvuli-zakazce-v-nemocnici-na-bulovce.A191118_180639_ln_domov_vag">Lidovky.cz</a>. Kvůli přidělování zakázek v pražských nemocnicích policie už dříve obvinila mimo jiné podnikatele Tomáše Horáčka, bývalou ředitelku Nemocnice na Bulovce Andreu Vrbovskou nebo někdejšího ředitele nemocnice Františka Nováka.</p>
      <p>„Mohu potvrdit, že policie dnes obvinila pět fyzických a dvě právnické osoby v souvislosti se zakázkou na obnovu lineárních urychlovačů v Nemocnici Na Bulovce,“ řekla Lidovým novinám vrchní státní zástupkyně Lenka Bradáčová. Podle serveru <a href="https://www.irozhlas.cz/zpravy-domov/marek-snajdr-nemocnice-na-bulovce-prazske-vrchni-statni-zastupitelstvi-korupce_1911181831_cha">iRozhlas.cz</a> se obvinění týká zakázky z roku 2016. Policie zadržené obvinila ze zjednání výhody při zadání veřejné zakázky, přijímání úplatků a podplácení.</p>
      <p>Šnajdr figuroval v kauze, která v roce 2013 přispěla k pádu vlády tehdejšího premiéra Petra Nečase. Státní zástupce tvrdí, že Nečas, jeho žena Jana (dříve Nagyová) a někdejší náměstek ministra zemědělství Roman Boček v roce 2012 přislíbili poslancům Šnajdrovi, Petru Tluchořovi a Ivanu Fuksovi lukrativní funkce za to, že se vzdají mandátu a nechají projít vládní daňový balíček, s nímž nesouhlasili. Poté co byl balíček schválen, se Šnajdr stal předsedou dozorčí rady Čepra.</p>
      <p>Trojice exposlanců původně čelila obvinění, Nejvyšší soud ale dospěl k závěru, že je v této věci nelze stíhat. Muži pak chtěli po státu téměř desetimilionové odškodné, nakonec po dohodě dostali částky v řádu statisíců korun.</p>
    </article>
  </body>
</html>