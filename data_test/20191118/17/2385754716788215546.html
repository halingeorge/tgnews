<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597967/diloseis-kai-antidiloseis-sta-katexomena-enopsei-trimerous-sto-verolino"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T17:26:00+00:00"/>
    <meta property="og:title" content="Δηλώσεις και αντιδηλώσεις στα κατεχόμενα ενόψει τριμερούς στο Βερολίνο"/>
    <meta property="og:description" content="Διάγουμε μια εξαιρετικά κρίσιμη περίοδο για το Κυπριακό και ο Τ/κ ηγέτης πρέπει να «προσέχει πολύ τα λόγια του» στο Βερολίνο, δήλωσε ο πρόεδρος του ΚΕΕ και..."/>
  </head>
  <body>
    <article>
      <h1>Δηλώσεις και αντιδηλώσεις στα κατεχόμενα ενόψει τριμερούς στο Βερολίνο</h1>
      <address><time datetime="2019-11-18T17:26:00+00:00">18 Nov 2019, 17:26</time> by <a rel="author">SigmaLive</a></address>
      <p>Διάγουμε μια εξαιρετικά κρίσιμη περίοδο για το Κυπριακό και ο Τ/κ ηγέτης πρέπει να «προσέχει πολύ τα λόγια του» στο Βερολίνο, δήλωσε ο πρόεδρος του ΚΕΕ και «πρωθυπουργός», Ερσίν Τατάρ, μιλώντας σήμερα στη «βουλή», όπου διαπληκτίστηκε με «βουλευτές» του ΡΤΚ λόγω αναφοράς του σε «ισότητα κυριαρχίας» (και όχι πολιτική ισότητα).</p>
      <p>Όπως μεταδίδεται από τα κατεχόμενα, ο κ. Τατάρ, αναφερόμενος στο Κυπριακό, είπε ότι η τριμερής είναι ανεπίσημη και πως ενώ περνάμε μια πολύ κρίσιμη περίοδο, ο κ. Ακιντζί πρέπει στο Βερολίνο να προσέχει πολύ τί θα πει.<br/><br/>Λέγοντας ότι όλοι στην τ/κ πλευρά καταδίκασαν το περιστατικό με το κάψιμο της σημαίας του ψευδοκράτους από το ΕΛΑΜ, ο Ερσίν Τατάρ υποστήριξε ότι υπάρχουν πολλοί στην ε/κ πλευρά που σκέφτονται με τον ίδιο τρόπο (με το ΕΛΑΜ), προσθέτοντας ότι ούτε ο Πρόεδρος Αναστασιάδης, ούτε άλλος αρμόδιος έκαναν κάποια δήλωση στην ε/κ πλευρά γι’ αυτό το θέμα.<br/><br/>Κανείς δεν έχει πολλές προσδοκίες από το Βερολίνο, ανέφερε ο κ. Τατάρ, λέγοντας πως και ο Τ/κ ηγέτης δεν πρέπει να ξεχάσει ότι εκπροσωπεί ολόκληρη τη «χώρα» του, όπως αναφέρθηκε στο ψευδοκράτος, και θα πρέπει να τους ικανοποιήσει όλους. Δεν πρέπει να υπάρχουν υψηλές προσδοκίες  για να μην υπάρξει μετά απογοήτευση, πρόσθεσε.<br/><br/>Κατά την τοποθέτησή του αναφέρθηκε δε σε «ισότητα κυριαρχιών» γεγονός που προκάλεσε παρεμβάσεις από παρόντες «βουλευτές» του ΡΤΚ, τον Φικρί Τορός και την Φαζιλέτ Οζντενεφέ που τον κάλεσαν να εξηγήσει τι εννοεί με αυτή την ορολογία. Τότε ο κ. Τατάρ είπε ότι αυτό που εννοεί είναι ότι το θέμα των εγγυήσεων δεν τίθεται προς συζήτηση.<br/><br/>Σύμφωνα με τα όσα μεταδίδονται επίσης από τα κατεχόμενα, στο σημείο αυτό παρενέβη ο πρόεδρος του ΡΤΚ, Τουφάν Ερχιουρμάν, και είπε στον κ. Τατάρ ότι η πολιτική ισότητα είναι έννοια που περιλαμβάνεται στην ομοσπονδία και αυτό δεν έχει σχέση με τις εγγυήσεις. Η απάντηση – όπως επίσης μεταδίδεται από τα κατεχόμενα – από τον Ερσίν Τατάρ ήταν ότι δεν είναι εφικτή μια ομοσπονδιακή λύση. «Η ομοσπονδιακή λύση κόλλησε, γι’ αυτό πρέπει να αναζητηθούν άλλες εναλλακτικές στο τραπέζι», πρόσθεσε λέγοντας ότι η αναφορά του σε «ισότητα κυριαρχιών» σημαίνει να «είμαστε κυρίαρχοι στα δικά μας εδάφη».<br/><br/>Εξάλλου σε συνέντευξή του σήμερα στην τ/κ εφημερίδα Χαμπερτζί, ο «υπουργός ενέργειας και οικονομίας», Χασάν Τατσόι, που προέρχεται από το ΚΕΕ, ανέφερε ότι η λύση για τον ίδιο είναι η συνέχιση του σημερινού στάτους κβο. «Υπάρχει λύση. Βρήκαμε το σχέδιο Α και συζητούμε το σχέδιο Β, το οποίο είναι να πείσουμε τον νότο να είναι εταίρος μαζί μας. Αυτό θέλουν όλοι, ακόμα και ο νότος θα έχει κέρδος από αυτό». Υποστήριξε δε ότι η τριμερής στο Βερολίνο πραγματοποιείται μόνο για να βοηθήσει τον κ. Ακιντζί, που θα είναι υποψήφιος στις «προεδρικές εκλογές».<br/><br/>Η εφημερίδα Νατζιάκ προβάλλει δηλώσεις του Κουντρέτ Οζερσάι σε τουρκικό μέσο ενημέρωσης, όπου υποστήριξε πως συνέχιση των διαπραγματεύσεων για την ομοσπονδία θα σημαίνει συνέχιση του στάτους κβο, πράγμα που θέτει σε κίνδυνο την ύπαρξη των Τ/κ, όπως είπε,  και πως με τις κινήσεις τους είναι πολύ κοντά στο «να αλλάξουμε το παράδειγμα στην Κύπρο».<br/><br/>Ανέφερε ότι κάτω από τις παρούσες συνθήκες θα πρέπει να συζητηθούν μοντέλα συνεργασίας. Οι κινήσεις στο θέμα των υδρογονανθράκων και στα Βαρώσια είναι τα σωστά βήματα, συνέχισε, για να εξισορροπήσουν τις κινήσεις της ε/κ πλευράς και θεωρεί πως ένδειξη γι’ αυτό είναι πως η ε/κ πλευρά, παρ’ ότι εδώ και 50 χρόνια δεν συζητεί τίποτε άλλο εκτός της ομοσπονδίας, λέει τώρα ‘ελάτε να συζητήσουμε και άλλα πράγματα’. <br/><br/>Πρέπει, συνέχισε, να εκμεταλλευτούν αυτή την δήλωση του Ε/κ ηγέτη και να ανοίξουν «το κουτί της Πανδώρας», συζητώντας άλλα, μη καθιερωμένα, πράγματα.</p>
    </article>
  </body>
</html>