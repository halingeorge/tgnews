<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/el-33-emet-una-programacio-especial-en-homenatge-al-guionista-i-director-de-cinema-pere-portabella/nota-de-premsa/2964297/"/>
    <meta property="og:site_name" content="CCMA"/>
    <meta property="article:published_time" content="2019-11-18T17:02:38+00:00"/>
    <meta property="og:title" content="El 33 emet una programació especial en homenatge al guionista i director de cinema Pere Portabella"/>
    <meta property="og:description" content="Demà, dimarts, a les 22.15, el 33 emet l'entrevista que Esteve Riambau, director de la Filmoteca de Catalunya, va fer al guionista i productor de cinema català, Pere Portabella. Tot seguit, a les 23.00 i a les 00.00, s'emetran &quot;El sopar&quot; i &quot;El silenci abans de Bach&quot;, dues pel·lícules dirigides pel mateix Portabella."/>
  </head>
  <body>
    <article>
      <h1>El 33 emet una programació especial en homenatge al guionista i director de cinema Pere Portabella</h1>
      <h2>Demà, dimarts, a les 22.15, el 33 emet l'entrevista que Esteve Riambau, director de la Filmoteca de Catalunya, va fer al guionista i productor de cinema català, Pere Portabella. Tot seguit, a les 23.00 i a les 00.00, s'emetran "El sopar" i "El silenci abans de Bach", dues pel·lícules dirigides pel mateix Portabella.</h2>
      <address><time datetime="2019-11-18T17:02:38+00:00">18 Nov 2019, 17:02</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/5/9/1574099095295.jpg"/>
      </figure>
      <p>La programació que emet el 33, demà, dimarts, a les 22.15, té com a objectiu celebrar els 60 anys de la productora Films 59. Pere Portabella va crear aquesta destacada productora, degana de les productores cinematogràfiques de l'estat espanyol amb activitat ininterrompuda des del 1959.</p>
      <p>Capficat en el fet que el cinema espanyol reflectís amb realisme l'entorn social i polític del país, Portabella produeix tres títols històrics amb Films 59: l'opera prima de Carlos Saura, "Los golfos"; "El cochecito", de Marco Ferreri, i "Viridiana", de Luis Buñuel. Després de l'escàndol de "Viridiana", les autoritats franquistes l'inhabiliten com a productor fins que el 1968, també com a realitzador, reprèn l'ofici amb un replantejament conceptual del cinema que ja no abandonarà, i en el qual política i avantguarda artística van de la mà.</p>
      <p>En aquesta programació especial que emetrà el 33 es podrà veure l'entrevista que Esteve Riambau, director de la Filmoteca de Catalunya, va fer al guionista i productor de cinema català, Pere Portabella. Tot seguit, a les 23.00 i a les 00.00, es podran veure "El sopar" i "El silenci abans de Bach", dues pel·lícules dirigides per Pere Portabella.</p>
      <p>Més enllà d'aquesta programació especial del 33, un dels actes que es faran serà el cicle de cinema "Films 59 en fa 60", a la Filmoteca de Catalunya, del 19 al 24 de novembre, amb la presència diària de Pere Portabella. En aquest cicle s'hi presentaran vàries obres del cineasta.</p>
      <p>
        <b>"El sopar", a les 23.00</b>
      </p>
      <p>Aquesta pel·lícula documental, dirigida i escrita per Pere Portabella, narra la problemàtica del pres polític en períodes de reclusió de llarga durada. La trobada per aquest sopar va tenir lloc a Catalunya l'any 1974, el mateix dia de l'execució del Salvador Puig Antich. Per seguretat, el rodatge va fer-se en una masia lluny de Barcelona. Els tècnics i personal que hi van participar arribaren esglaonadament i en clandestinitat desconeixent prèviament la seva destinació. Un cop reunits, s'informa als presents de l'execució del jove anarquista.</p>
      <p>El 2018, Portabella va incloure al metratge tres nous continguts: l'un, material de TV3, del programa "Crònica d'una mirada", en el qual Portabella explica les circumstàncies en què es va rodar el film. El segon, un fragment de l'entrevista fet a finals de 1974 a Oriol Arau, l'advocat de Puig Antich. I el tercer, una careta amb part del text del govern espanyol fent entrar en vigor l'article 155.</p>
      <p><b>Direcció, guió i producció:</b> Pere Portabella<br/><b>Any:</b> 1974<br/><b>Durada:</b> 54 minuts<br/><b>Fotografia:</b> Manuel Esteban<br/><b>Música:</b> Anne M. Settimó</p>
      <p>
        <b>"El silenci abans de Bach", a les 00.00</b>
      </p>
      <p>"El silenci abans de Bach", també dirigida per Pere Portabella, és una aproximació a la música i a les disciplines i oficis que l'envolten a través de l'obra de Johann Sebastian Bach. Una mirada sobre les profundes relacions dramatúrgiques que existeixen entre imatge i música, de manera que no es concep aquesta última com un mer subratllat subsidiari de la imatge, sinó com a subjecte paritari del relat.  Així que parteix d'una estructura musical prèvia. La banda sonora es nodreix de J. S. Bach, de dues sonates de F. Mendelssohn i un estudi de G. Ligeti, que creen una volta arquitectònica sota la qual transcorre la història de la pel·lícula. Un passeig pels segles XVIII, XIX i XXI de la mà de J. S. Bach.</p>
      <p><b>Producció:</b> Films 59 / Pere Portabella<br/><b>Direcció:</b> Pere Portabella<br/><b>Guió:</b> Pere Portabella, Carles Santos i Xavier Albertí<br/><b>Director de fotografia:</b> Tomàs Pladevall<br/><b>Intèrprets:</b> Àlex Brendemühl (Camioner), Feodor  Atkine (venedor de pisos), Christian Brembeck (J.S. Bach), Daniel Ligorio (F. Mendelssohn), Georg C. Biller (Thomaskantor), Thomanerchor Leipzig (Cor), Antonio Serrano (Acompanyant del camioner), Ferran Ruiz (Fill de Bach) i Georgina Cardona (Violoncel·lista)</p>
      <p>
        <a href="http://www.tv3.cat/33">tv3.cat/33</a>
      </p>
    </article>
  </body>
</html>