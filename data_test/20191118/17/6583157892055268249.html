<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/strazacy-podpalili-dom-mieli-ku-temu-wazny-powod-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-18T17:13:00+00:00"/>
    <meta property="og:title" content="Strażacy podpalili dom. Mieli ku temu ważny powód (zdjęcia)"/>
    <meta property="og:description" content="W poniedziałek w ogniu stanął jeden z budynków koło Kraśnika. Tym razem był to pożar kontrolowany, wywołany specjalnie w celach szkoleniowych. Dzięki temu strażacy w realistycznych warunkach mogli doskonalić swoje umiejętności. To wszystko przełoży się na jeszcze większą skuteczność w prawdziwych akcjach."/>
  </head>
  <body>
    <article>
      <h1>Strażacy podpalili dom. Mieli ku temu ważny powód (zdjęcia)</h1>
      <address>
        <time datetime="2019-11-18T17:13:00+00:00">18 Nov 2019, 17:13</time>
      </address>
      <p>
        <b>W poniedziałek w ogniu stanął jeden z budynków koło Kraśnika. Tym razem był to pożar kontrolowany, wywołany specjalnie w celach szkoleniowych. Dzięki temu strażacy w realistycznych warunkach mogli doskonalić swoje umiejętności. To wszystko przełoży się na jeszcze większą skuteczność w prawdziwych akcjach.</b>
      </p>
      <p>Jak ważne są umiejętności służb ratunkowych, można się przekonać praktycznie każdego dnia. Jednak wiedza nabyta na początku służby okazuje się niedostateczna. Strażacy, policjanci czy ratownicy medyczni muszą cały czas się szkolić, gdyż zmienia się poziom zagrożeń, pojawia się nowy sprzęt, jak też techniki prowadzenia akcji ratunkowych. Strażacy mają do dyspozycji specjalne ośrodki szkoleniowe, gdzie w specjalnie stworzonych do tego celu budynkach doskonalą swoje umiejętności.</p>
      <p>Co jakiś czas organizowane są również manewry, w trakcie których pozorowane są różnego rodzaju sytuacje, które mogą się wydarzyć. Jednak w przypadku pożarów, najczęściej zdobywana wiedza pochodzi z teorii oraz z przeprowadzonych akcji. Zdarzają się jednak okazje, aby można było przećwiczyć prowadzenie działań gaśniczych w prawdziwych warunkach.</p>
      <p>Prowadzi się je w budynkach przeznaczonych do rozbiórki. Kilka takich obiektów znajduje się obecnie w miejscu, gdzie niedawno rozpoczęły się prace związane z budową drogi ekspresowej S19 Lublin – Rzeszów. Za zgodą Generalnej Dyrekcji Dróg Krajowych i Autostrad oraz wykonawcy prac, strażacy z Kraśnika mogli wykorzystać je na swoje potrzeby. Dzięki temu mieli doskonałą okazję do doskonalenie wiedzy i umiejętności praktycznych w prawdziwie realistycznych warunkach.</p>
      <p>W trakcie działań gaśniczych, zwłaszcza kiedy istnieje ryzyko, że w płonącym budynku może ktoś się znajdować, liczy się każda sekunda, a każdy ruch musi być przemyślany. Wszystko dlatego, że strażacy przeszukując budynek sami narażają swoje życie, więc muszą poruszać się tak, aby pomóc potrzebującym pomocy, a samemu wyjść z tego cało. Podczas takich ćwiczeń strażacy doskonalą też umiejętności radzenia sobie w krytycznych sytuacjach, jednak przede wszystkim mają możliwość przeanalizowania przeprowadzonych działań, wyciągnięcia wniosków i powtórzenia akcji gaśniczej, co jest możliwe do wykonania tylko w trakcie takich ćwiczeń.</p>
      <p>To nie pierwszy raz, kiedy przeznaczone do rozbiórki budynki wykorzystywane są w takim celu. Nie tak dawno w Zemborzycach Tereszyńskich w podobny sposób ćwiczyli strażacy z jednostek OSP z okolic Lublina. Są one również doskonałym poligonem dla policjantów, zwłaszcza z jednostek kontrterrorystycznych. Antyterroryści w swoich obiektach szkoleniowych znają już każdy zakamarek, a działania w tego typu budynkach można odwzorować akcje z elementami zaskoczenia.</p>
      <figure>
        <img src="https://www.lublin112.pl/wp-content/uploads/2019/11/170-5.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/171-7.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/172-6.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/173-5.jpg"/>
      </figure>
      <p>(fot. PSP Kraśnik)</p>
    </article>
  </body>
</html>