<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/597963/gen-elegktis-proteraiotita-stin-dienergeia-aktinografias-tou-dimosiou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T17:13:00+00:00"/>
    <meta property="og:title" content="Γεν. Ελεγκτής: Προτεραιότητα στην διενέργεια 'ακτινογραφίας' του δημοσίου"/>
    <meta property="og:description" content="Η διενέργεια μιας «ακτινογραφίας» της δημόσιας υπηρεσίας θα είναι στις προτεραιότητες της Ελεγκτική Υπηρεσία το 2020, σε μια προσπάθεια να καταγράφει το τι..."/>
  </head>
  <body>
    <article>
      <h1>Γεν. Ελεγκτής: Προτεραιότητα στην διενέργεια 'ακτινογραφίας' του δημοσίου</h1>
      <address><time datetime="2019-11-18T17:13:00+00:00">18 Nov 2019, 17:13</time> by <a rel="author">SigmaLive</a></address>
      <p>Η διενέργεια μιας «ακτινογραφίας» της δημόσιας υπηρεσίας θα είναι στις προτεραιότητες της Ελεγκτική Υπηρεσία το 2020, σε μια προσπάθεια να καταγράφει το τι παράγουν τα Υπουργεία και τα τμήματα της δημόσιας υπηρεσίας, δήλωσε ο προϊστάμενος της Υπηρεσίας, Οδυσσέας Μιχαηλίδης.</p>
      <p>Όπως ανέφερε ενώπιον της κοινοβουλευτικής επιτροπής Οικονομικών, η οποία συζήτησε τον προϋπολογισμό της Υπηρεσίας για το 2020, οι έλεγχοι αυτοί θα αξιολογήσουν την παραγωγικότητα των Υπουργείων και τμημάτων και μπορεί να καταλήξουν σε εισηγήσεις είτε αλλαγή διαδικασιών, εισηγήσεις για αύξηση της παραγωγικότητας ή και αλλαγή του νόμου για μια υπηρεσία.<br/><br/>Ο ίδιος έφερε και ως παράδειγμα, μιας ακτινογραφίας τον έλεγχο των Υπηρεσιών Κοινωνικής Ευημερίας: Πόσες επιτόπου επισκέψεις έγιναν σε οικογένειες που χρήζουν στήριξης, ή σε ανήλικους υπό επίβλεψη σε σύγκριση με τα τελευταία στοιχεία που υπάρχουν στην ιστοσελίδα των υπηρεσιών.<br/><br/>Παράλληλα, ο κ. Μιχαηλίδης απηύθυνε έκκληση στη Βουλή όπως εγκρίνει ταυτόχρονα και τον προϋπολογισμό και τα νέα σχέδια υπηρεσίας και τις νέες εισδοχής στην Υπηρεσία.</p>
      <p>Όπως είπε τα νέα σχέδια υπηρεσίας για το νεοεισερχόμενο προσωπικό προνοούν θέσεις Α9 – 11-12 και πανεπιστημιακό πτυχίο περιλαμβανομένου και επαγγελματικού τίτλου (Charter, ACCA) και πεντάχρονη πείρα. Σημείωσε πως το τελευταίο προαπαιτούμενο δεν ισχύει για το Γενικό Λογιστήριο ή το Τμήμα Φορολογίας. Είπε ακόμη ότι όσοι από τους υφιστάμενους λειτουργούς στην Ελεγκτική Υπηρεσία, οι οποίοι είχαν προσληφθεί στην κλίμακα Α8-10, και πληρούν τις πρόνοιες του νέου σχεδίου υπηρεσίας θα αναβαθμιστούν στις νέες κλίμακες με 6μηνιαίες προσαυξήσεις.<br/><br/>Ανέφερε ενδεικτικά από τέσσερις λειτουργοί που είχαν προσληφθεί στην κλίμακα Α8-10 το 2018 έχουν αποχωρήσει. Εξήγησε δε πως με επαγγελματικό τίτλο αν προσληφθούν στο Γενικό Λογιστήριο ή στο Τμήμα Φορολογίας μπαίνουν ουσιαστικά στην κλίμακα Α11.<br/><br/>«Εμείς έχουμε εισαγάγει και άλλη δικλείδα, πρέπει να έχεις και πέντε χρόνια υπηρεσίας», είπε.<br/><br/>Πρώτα η ποινική και μετά πειθαρχική έρευνα για εταιρεία ακινήτων<br/><br/>Εξάλλου ερωτηθείς για το θέμα που προέκυψε αναφορικά με τη σύσταση εταιρείας που απέκτησε ακίνητη ιδιοκτησία από πέντε νυν και πρώην στελέχη της Ελεγκτικής Υπηρεσίας, ο κ. Μιχαηλίδης επανέλαβε πως το θέμα αυτό προέκυψε από πληροφορία και ότι το ζήτημα αυτό έχει και πειθαρχική και ποινική πτυχή.<br/><br/>«Ο Γενικός Εισαγγελέας συμβούλεψε να περιμένω να ολοκληρωθεί η ποινική διερεύνηση και ακολούθως να γίνει πειθαρχικός έλεγχος. Αυτή τη στιγμή γίνεται ποινική διερεύνηση από την Αστυνομία», είπε.<br/><br/>Είναι σημαντικό στη θέση του Γενικό Εισαγγελέα να μπει άτομο που «γεμίζει τη θέση»</p>
      <p>Ερωτηθείς από τον βουλευτή του ΔΗΣΥ Ονούφιο Κουλά, αν θεωρεί πως ο Γενικός Εισαγγελέας είναι δεκανίκι της Ελεγκτικής Υπηρεσίας, ο κ. Μιχαηλίδης είπε πως η Νομική Υπηρεσία δεν είναι δεκανίκι κανενός και συμπλήρωσε: «όμως να πω ότι είναι πολύ σημαντικό ο Γενικός Εισαγγελέας να είναι πρόσωπο του επιπέδου γνώσεων και ακεραιότητας του Κώστα Κληρίδη».</p>
      <p>Σημείωσε πως υπάρχουν τρεις κρίκοι στην αλυσίδα των ελέγχων, η Ελεγκτική Υπηρεσία, η Αστυνομία και η Νομική Υπηρεσία, για να προσθέσει πως αν σπάσει ένας από τους τρεις κρίκους η αλυσίδα δεν λειτουργεί σωστά.<br/><br/>«Δεν χρειάζεται να σας πως πόσο σημαντικό είναι η θέση του Γενικού Εισαγγελέα να καταλαμβάνεται από άτομο που μπορεί να γεμίσει τη θέση», είπε.<br/><br/>Απέφυγε επίσης να σχολιάσει τοποθέτηση της βουλευτού του ΑΚΕΛ Ειρήνη Χαραλαμπίδου ότι βρίσκεται σε συνεχή αντιπαράθεση με τη κυβέρνηση, λέγοντας πως ο ίδιος δεν θα χρησιμοποιήσει χαρακτηρισμούς. «Αυτό που θα πω είναι ότι η Ελεγκτική Υπηρεσία καθηκόντως ελέγχει την κυβέρνηση και δεν ελέγχει την αντιπολίτευση», είπε, υπενθυμίζοντας πως μια φορά βουλευτής του είπε πως ταυτίστηκε με την αντιπολίτευση.<br/><br/>Σημείωσε δε πως το πιο δυνατό εργαλείο για την Ελεγκτική Υπηρεσία είναι η Βουλή.<br/><br/>Ανέδειξε τέλος την ανάγκη αλλαγής του τρόπου διεξαγωγής πειθαρχικών ερευνών στην δημόσια υπηρεσία, καθώς ο τρόπος με τον οποίο διεξάγονται είναι «εντελώς ανεπαρκής».</p>
      <p>Πηγή: ΚΥΠΕ</p>
    </article>
  </body>
</html>