<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184267/%E0%A6%B2%E0%A6%BF%E0%A6%AB%E0%A6%9F-%E0%A6%9B%E0%A6%BF%E0%A6%81%E0%A7%9C%E0%A7%87-%E0%A6%AA%E0%A7%9C%E0%A7%87-%E0%A6%97%E0%A7%87%E0%A6%B2%E0%A7%87%E0%A6%A8-%E0%A6%86%E0%A6%AE%E0%A7%80%E0%A6%B0-%E0%A6%96%E0%A6%B8%E0%A6%B0%E0%A7%81%E0%A6%B8%E0%A6%B9-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%A8%E0%A7%87%E0%A6%A4%E0%A6%BE%E0%A6%B0%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-18T17:46:00+00:00"/>
    <meta property="og:title" content="লিফট ছিঁড়ে পড়ে গেলেন আমীর খসরুসহ বিএনপি নেতারা"/>
    <meta property="og:description" content="চট্টগ্রামের বিস্ফোরণের আহতদের দেখতে গিয়ে চট্টগ্রাম মেডিকেল কলেজ (চমেক) হা..."/>
  </head>
  <body>
    <article>
      <h1>লিফট ছিঁড়ে পড়ে গেলেন আমীর খসরুসহ বিএনপি নেতারা</h1>
      <address><time datetime="2019-11-18T17:46:00+00:00">18 Nov 2019, 17:46</time> by <a rel="author">সময় সংবাদ</a></address>
      <p><b>চট্টগ্রামের বিস্ফোরণের আহতদের দেখতে গিয়ে চট্টগ্রাম মেডিকেল কলেজ (চমেক) হাসপাতালের দোতলা থেকে লিফট ছিঁড়ে পড়ে গিয়েছেন বিএনপির স্থায়ী কমিটির সদস্য আমীর খসরু মাহমুদ চৌধুরীসহ অন্যান্য বিএনপি নেতারা। সোমবার (১৮ নভেম্বর) দুপুরের এই ঘটনা ঘটে। তবে কেউ তেমন আহত হননি বলে জানা গেছে।</b><br/><br/>দুপুর ২টার দিকে হাসপাতালের মাঝখানের একটি লিফটে এ ঘটনা ঘটে। এ সময় লিফটে আমীর খসরুর সঙ্গে নগর বিএনপির সভাপতি শাহদাত হোসেন, বিএমএ চট্টগ্রামের সাবেক সভাপতি খুরশিদ জামিল চৌধুরীসহ অন্যান্য নেতাকর্মীরা উপস্থিত ছিলেন।<br/><br/>ঘটনার বর্ণনা দিয়ে শাহদাত হোসেন বলেন, ‘আহতদের দেখে পাঁচতলার অর্থোপেডিক বিভাগ থেকে আমরা লিফটে নামছিলাম। দোতলায় এসে লিফট ছিঁড়ে দ্রুত নেমে যায়। নিচতলায় বিকট শব্দে পড়ে যায়। লিফটটি নিচের ফ্লোরের আরও এক হাত নিচে চলে যায়। পরে দরজা আটকে যায়। অনেক কষ্টে আমাদের বের করা হয়।’<br/><br/>শাহদাত হোসেন আরও বলেন, যদি আরও ওপর থেকে ছিঁড়ে যেত তাহলে ভয়াবহ বিপর্যয় হতো। আল্লাহর রহমতে বেঁচে গেছি। তিনি অভিযোগ করেন, কোনো রক্ষণাবেক্ষণ না থাকায় এই ঘটনা ঘটেছে।<br/><br/>জানতে চাইলে হাসপাতালের উপপরিচালক আখতারুল ইসলাম বলেন, লিফট ছিঁড়ে যাওয়ার ঘটনা আমাকে কেউ বলেনি। আমি খোঁজ নিচ্ছি।</p>
    </article>
  </body>
</html>