<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/giovane-calciatore-di-soli-16-anni-muore-per-un-tumore"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-18T17:30:56+00:00"/>
    <meta property="og:title" content="Giovane calciatore di soli 16 anni muore per un tumore"/>
    <meta property="og:description" content="Tragedia a Gattinara"/>
  </head>
  <body>
    <article>
      <h1>Giovane calciatore di soli 16 anni muore per un tumore</h1>
      <h2>Tragedia a Gattinara</h2>
      <address>
        <time datetime="2019-11-18T17:30:56+00:00">18 Nov 2019, 17:30</time>
      </address>
      <p>E’ morto a soli 16 anni, dopo aver fronteggiato con coraggio un male che da tempo aveva minato la sua salute. Gattinara è in lutto per Walter Lo Chiano, giovanissimo calciatore deceduto all’ospedale Regina Margherita di Torino dove era stato ricoverato per l’aggravarsi delle sue condizioni di salute.</p>
      <p>Walter, che dopo le scuole medie si era iscritto all’Iti di Borgomanero, amava il calcio e fino a quando ha potuto ha giocato nella squadra della sua città.</p>
      <p>La mamma, il padre, i nonni e il fratellino sono, in queste ore, raggiunti da un’ondata di affetto da parte di tutti i concittadini, a partire dal sindaco, Daniele Baglione, che sul suo profilo Facebook ha scritto: “Ciao Walter, sei stato un bambino speciale e speciale è stata la tua lotta contro la malattia. Ora starai sicuramente giocando a calcio come ti piaceva fare, con il sorriso sulle labbra. Corri veloce, mi raccomando. Tutta la nostra Comunità è vicina alla tua famiglia in questo momento”.</p>
      <p>Il funerale di Walter Lo Chiano avrà luogo a Gattinara, nella chiesa di San Pietro, mercoledì 20 novembre alle ore 15,30.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/ventiseienne-denunciato-detenzione-marijuana-ai-fini-spaccio"/>
        <a href="https://laprovinciadibiella.it/cronaca/camion-si-ribalta-lungo-la-strada-porta-cigliano-un-morto"/>
        <a href="https://laprovinciadibiella.it/cronaca/rapina-supermercato-va-giocare-ai-videopoker"/>
      </related>
    </article>
  </body>
</html>