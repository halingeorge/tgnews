<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2820685-u-mincifri-zaavlaut-so-pozbavlatsa-vid-mutnih-ittenderiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T17:52:00+00:00"/>
    <meta property="og:title" content="У Мінцифри заявляють, що позбавляться від “мутних” ІТ-тендерів"/>
    <meta property="og:description" content="Віцепрем'єр-міністр - міністр цифрової трансформації Михайло Федоров планує позбавитись від сумнівних тендерів щодо реалізації ІТ-проєктів в органах влади."/>
  </head>
  <body>
    <article>
      <h1>У Мінцифри заявляють, що позбавляться від “мутних” ІТ-тендерів</h1>
      <h2>Віцепрем'єр-міністр - міністр цифрової трансформації Михайло Федоров планує позбавитись від сумнівних тендерів щодо реалізації ІТ-проєктів в органах влади.</h2>
      <address>
        <time datetime="2019-11-18T17:52:00+00:00">18 Nov 2019, 17:52</time>
      </address>
      <p>Про це він написав у <a href="https://www.facebook.com/photo.php?fbid=1845853222225200&amp;set=a.390300244447179&amp;type=3&amp;theater">Facebook</a>.</p>
      <p>"Наше завдання — оптимізувати витрати платників податків, позбавитись від мутних тендерів і створити прозору IT-екосистему на рівні держави", - наголосив Федоров.</p>
      <p>Він пояснив, що Мінцифри отримало у спадок від агентства електронного управління функцію узгодження ІТ-закупівель органами влади, а сюди входить узгодження від закупівель створення складних ІТ-систем, реєстрів і серверів до закупівель техніки і навіть її ремонту.</p>
      <p>Урядовець додав, що у бюджеті на 2019 рік закладено близько 5,4 млрд грн для таких ІТ-закупівель, кошти витрачаються вкрай неефективно, і "ще багато грошей сховано під не цифровими кодами закупівель, що теж вкрай погано".</p>
      <p>За його словами, замовниками є органи, починаючи від міністерств і закінчуючи комунальними підприємствами.</p>
      <p>"Воркфлоу такий: орган вирішує, що йому, наприклад, потрібен новий сервер — пише лист на адресу вже нашого міністерства (раніше агентства), експерти тут оцінюють техніко-економічне обґрунтування, погоджують або відмовляють. В ідеалі ніхто не повинен отримати ні копійки на тендер в IT без узгодження, але в житті буває інакше. Це окрема історія. Зараз проводимо "розслідування", - пояснив Федоров.</p>
      <p>Віцепрем'єр-міністр скаржиться, що у результаті такої системи практично щодня отримує повідомлення, його "тегають" під постами, "де на різних майданчиках проходять тендери на десятки, а то й сотні мільйонів гривень, причому предмет покупки і тендерні умови написані нашвидкуруч, часто під конкретного замовника".</p>
      <p>Федоров наводить приклад - тендер «Обладнання для реалізації Єдиного Державного реєстру випадків домашнього насильства та насильства за ознакою статі».</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818970-epravami-zmozut-skoristatisa-lise-cvert-vodiiv-fedorov.html">Е-правами зможуть скористатися лише чверть водіїв — Федоров</a>
      </blockquote>
      <p>"Вартість реалізації реєстру — 22 192 000,00 грн (!!!!). Всього в Україні фіксується до 10 000 ситуацій домашнього насильства в рік. Щоб зберігати дані про випадки, потрібно «заліза» на 22 млн. Мені здається, що щось тут не те", - зауважив Федоров.</p>
      <p>Віцепрем'єр-міністр наголошує, що Мінцифри не буде контролювати закупівлі техніки, її ремонт органами влади, бо це відповідальність кожного міністра, керівника держоргану.</p>
      <p>"Тисячі завдань за погодженням покупки принтера або ноутбука забирають багато ресурсів", - пояснює Федоров.</p>
      <p>Крім того, він зауважив, що в уряді запровадять онлайн-систему прийому запитів на узгодження, управління проєктами, тому що сьогодні неможливо в два кліки знайти проєкт, на який минулого року були виділені гроші, щоб дізнатися статус його реалізації..</p>
      <p>"Ми сформуємо команду експертів, прозорі правила їхньої роботи для якісної оцінки тендерів і запропонуємо варіанти оптимізації. Можливо, спочатку буде необхідна волонтерська допомога від досвідчених IT-фахівців. Прозорість і підсвічування дивних тендерів — найкращий контролер", - додав Федоров.</p>
      <p>Віцепрем'єр-міністр також планує із своєю командою розробити єдину «технічну рамку» вимог і процедур для ІТ-проєктів в органах влади.</p>
    </article>
  </body>
</html>