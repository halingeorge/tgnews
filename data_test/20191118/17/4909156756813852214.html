<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200681/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-18T17:38:00+00:00"/>
    <meta property="og:title" content="מגבלות התקציב הסגור"/>
    <meta property="og:description" content="בדיון ועדת הכספים הסתמן כי שתי התכניות לא יתקיימו בשל העברת התקציב שיועד להן לרפורמות בחינוך המיוחד | ח&quot;כ מאיר כהן, מיוזמי הדיון: &quot;ממשלה זמנית אינה תירוץ&quot;"/>
  </head>
  <body>
    <article>
      <h6 class="kicker">מחירי ממשלת המעבר</h6>
      <h1>מגבלות התקציב הסגור</h1>
      <h2>נותרו ללא תקציב: סכנת ביטול לחוגים המסובסדים בצפון וקייטנות בתי הספר בחנוכה. <br/>בדיון ועדת הכספים הסתמן כי שתי התכניות לא יתקיימו בשל העברת התקציב שיועד להן לרפורמות בחינוך המיוחד | ח"כ מאיר כהן, מיוזמי הדיון: "ממשלה זמנית אינה תירוץ"</h2>
      <address><time datetime="2019-11-18T17:38:00+00:00">18 Nov 2019, 17:38</time> by <a rel="author">דוד טברסקי</a></address>
      <p>ללא ממשלה קבועה וכאשר חופשת החנוכה ממש עוד חודש כאן, מסתמן כי אין תקציב לקיום תכנית 'בית הספר של החופש'. ועדת הכספים התכנסה היום (שני) לדון בעניין ביטול תוכנית בתי הספר של החופש בחג החנוכה הקרוב, וכן בנושא הכוונה לבטל את תוכנית החוגים המסובסדים בצפון הארץ. זאת לאחר שכ-400 מיליון ש"ח שיועדו לתוכנית הועברו לביצוע הרפורמות בחינוך המיוחד.</p>
      <p>את ההצעה לדיון העלו חברי הכנסת מאיר כהן (כחול לבן) ויוליה מלינובסקי (ישראל ביתנו) שמתחו ביקורת קשה על כך שברקע של ממשלת מעבר וחוסר ודאות פוליטית מסתמנת פגיעה בכמיליון ילדים.</p>
      <p>"ממשלה זמנית אינה תירוץ" אמר כהן, בעודו מותח ביקורת על כך ששר החינוך, רפי פרץ, שהיה אמור להגיע לישיבה, לא נכח בה. "מדובר על הוצאה של 300 שקל לילד. היה צריך להגיע לפה שר חינוך שיגיד: 'תשיגו את הכסף הזה'. יש קושי גדול לרשויות מאשכולות נמוכים לממן את הכסף הזה ויש לנו רק עוד שבועיים. צריך להגיע לפחות לניסיון לצמצם את העלות".</p>
      <p>"האוצר לא מצא לנכון להעלות את הנושא במליאה, למרות שהיה ידוע מראש שזה מה שמסתמן" אמרה מלינובסקי. "עשו דבר נכון שמימנו את החינוך המיוחד, אבל מה עושים עכשיו? חמישה ימי חופש זה טירוף, ובנוסף לכך, איך אפשר לגעת בעניין חוגי הילדים? זה פותר מצבים למשפחות במצב סוציו-אקונומי חלש. פניתי לנושא למשרד החינוך ואמרו לי שזה עובר – אבל הוא לא עובר".</p>
      <p>תוכנית בתי הספר של החופש התקבלה לפני כשנתיים תחת כהונת שר החינוך נפתלי בנט תוך כדי עבודה משותפת עם שר האוצר, משה כחלון. פוטנציאל המשתתפים בתכנית עמד על כמעט חצי מיליון ילדים בגני ילדים, ומעל ל-450 אלף תלמידים בכיתות א'-ג'. ע"פ משרד החינוך, עלות התוכנית לשנה עומדת על 400 מיליון ש"ח המחולקים לחמישה ימי פעילות בחג החנוכה ובחג הפסח. יש לציין שכבר עם השקתה של התוכנית, אשר מבוצעת ע"י הרשויות המקומיות, נמתחה עליה ביקורת על כך שנועדה לרכך את חצי הביקורת  שהופנו כנגד בנט וכחלון על כך שאינם מיישמים את את תוכנית יום לימודים ארוך. תכנית יום לימודים ארוך אמורה לעלות כסף רב ולא נכנסה כלל לדיוני התקציב.</p>
      <p>התכנית אמורה לחסוך למשפחה עם שני ילדים כאלף ש"ח בשנה בעזרת הסבסוד הממשלתי כאשר גובה התשלומים המסובסד נקבע לפי אשכול בו נמצאת הרשות המקומית:</p>
      <p>אשכול למ"ס 1-4: אין כלל תשלום הורים (ירושלים, קרית-גת, לוד)</p>
      <p>אשכול למ"ס 5-7: 20 ₪ ליום לתלמיד (אשקלון, אשדוד, חולון)</p>
      <p>אשכול למ"ס 8-10: 30 ₪ ליום לתלמיד ( מודיעין, רעננה, תל אביב)</p>
      <p>משה שגיא, סמנכ"ל התקציבים במשרד החינוך ונציג המשרד בוועדה, אמר שהקיצוץ נדרש עקב העלויות הגבוהות של הרפורמה בחינוך המיוחד, שעלותה התגלתה כגבוהה מהמשוער בגלל קצב גידול הילדים. "לא יכולנו למצוא את התקציב הנדרש בגלל המסגרת התקציבית והמצב המיוחד של ממשלת מעבר. נדרשנו למצוא פתרון בתוך מסגרת התקציבים במשרד. חשבנו שאם נשתמש בתקציב חופש חנוכה זה יהיה רק כדבר זמני וללא לצורך בביטול".</p>
      <p>עיקר הביקורת במהלך הדיון בוועדה נמתחה על התנהלות משרד האוצר, שלטענת רבים מחברי הכנסת קיצץ בתקציבי המשרדים בהעברת העודפים השונים ולא השאיר להם פתח לעשות בו שינויים.</p>
      <p>נציגת האוצר בוועדה, אורלי ליימן-עיני טענה בפני הנוכחים שההחלטה על הקפאת תוכנית ניצנים בחופשות הגיעה להסכמה בין משרד האוצר והחינוך מכיוון שאין אפשרות לתת יותר מענה לשנת 2019 בשל סגירת התקציב לשנה זו. לדבריה המשך הדיונים בנושא יתקיימו בצמוד לדיונים לקראת תקציב 2020. בגלל מצב אי הוודאות הפוליטית לא מבטיח את יישום התוכנית גם בפסח הקרוב. "המחדל הזה מתחיל במשרד האוצר. זה לא חד פעמי, כשלא שמים דברים בבסיס התקציב אז קל לבטל" אמר חבר הוועדה אבי ניסנקורן ( כחול לבן). "שר החינוך הקודם ידע להיאבק על הנושא ולכן הוא צריך להגיד שאם אין לו תקציב שיעמוד מאחורי זה".</p>
      <p>"אתם לא רוצים שזה יהיה בסיס" אמר בבדיחות יו"ר הוועדה, משה גפני בתשובה לניסנקורן. "אתה לא יכול לתאר לעצמך במה תתקל מול אגף התקציבים אם תבקש את זה. האגף לא רוצים במכוון שזה יהיה בבסיס. אבל אם זה רציני זה חייב להיות שם בבסיס, מה זה פה סחר מכר?".</p>
      <p>גפני נראה כעוס במיוחד במהלך הוועדה ומתח ביקורת קשה על כך שהאוצר ממשיך לבצע העברות בין המשרדים ובכך פוגע בהתנהלות המשרדים ובמקביל מציג עמדה מיתממת בנוגע ל'מגבלותיו' של התקציב. "אין דבר כזה תקציב סגור, את יודעת כמה דברים אני מאשר פה שהם מחוץ לתקציב סגור" אמר גפני בתגובה לטענות ליימן-עיני על כך שאי אפשר יותר לנהל דיונים על התקציב הנוכחי ושקבלת ההחלטות על קיצוץ בעודפים מתקיימת במסגרת החלטות הממשלה – ולא באוצר.</p>
      <p>"צריך למצוא מקור מימון עם ועדת הכספים לנושא, זה צורך לאומי ממדרגה ראשונה. המציאות הזו תגרום לכך שהמשק יפסיד הרבה יותר ממה שישקיע. אי אפשר להפסיק פרויקט חשוב כזה בגלל חוסר תקציב". גפני דרש מנציגי משרדי החינוך והאוצר לחזור לממונים על התקצוב במשרדים ולבחון את העניין, בעוד גפני עצמו ינסה להיפגש עוד היום עם רה"מ ולהעלות את הנושא.</p>
      <p>"שר החינוך צריך לקרוא לאנשיו ולהבהיר להם באופן ברור, אל תפגעו בתכנית הזאת" סיכם כהן ומתח ביקורת על כך שלשר החינוך יש אחריות להילחם מול משרד האוצר שלא ייקחו ממנו את העודפים. זה פשוט. אזרחי ישראל לא צריכים לשלם על כך שפוליטיקאים עסוקים בעצמם"</p>
    </article>
  </body>
</html>