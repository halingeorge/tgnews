<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/purtatorul-de-cuvant-al-psd-analizam-daca-viorica-dancila-va-merge-la-dezbaterea-cu-klaus-iohannis-18592704"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T17:52:16+00:00"/>
    <meta property="og:title" content="Purtătorul de cuvânt al PSD: Analizăm dacă Viorica Dăncilă va merge la dezbaterea cu Klaus Iohannis"/>
    <meta property="og:description" content="Purtătorul de cuvânt al PSD Valeriu Steriu a anunţat că partidul analizează, cu argumente &quot;pro şi contra&quot;, dacă Viorica Dăncilă va merge la dezbaterea de marţi cu Klaus Iohannis. Steriu a explicat că dezavantajul unei asemenea acţiuni ar fi &quot;ostilitatea care cu siguranţă este pregătită din stradă&quot;."/>
  </head>
  <body>
    <article>
      <h1>Purtătorul de cuvânt al PSD: Analizăm dacă Viorica Dăncilă va merge la dezbaterea cu Klaus Iohannis</h1>
      <address><time datetime="2019-11-18T17:52:16+00:00">18 Nov 2019, 17:52</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Purtătorul de cuvânt al PSD Valeriu Steriu a anunţat că partidul analizează, cu argumente "pro şi contra", dacă Viorica Dăncilă va merge la dezbaterea de marţi cu Klaus Iohannis. Steriu a explicat că dezavantajul unei asemenea acţiuni ar fi "ostilitatea care cu siguranţă este pregătită din stradă".</p>
      <p>"Analizăm acest lucru. Suntem probabil în cursul zilei de mâine (marţi - n.r.) cu o decizie luată şi pe acest subiect. Analizăm cu variantele pro şi contra. Avem foarte mulţi membri din partidul nostru care ne solicită să mergem, avem la fel de mulţi mebri care ne solicită să nu mergem. Vom căuta să vedem care este varianta cea mai bună. Avantajul principal ar fi cel al servirii democraţiei. Avem în acest fel posibilitatea să arătăm că avem un candidat capabil să participe la o confruntare, ceea ce partea lui Klaus Iohannis evită şi refuză cu îndârjire să aducă această dezbatere în atenţia celor 18 milioane de votanţi", a declarat, luni, la sediul PSD, Valeriu Steriu.</p>
      <p>Steriu susţine că au existat de-a lungul timpului "oameni plătiţi sau cel puţin în slujba PNL" care au întâmpinat-o cu ostilitate pe Viorica Dăncilă în faţa televiziunilor unde aceasta mergea.</p>
      <p>"Dezavantajul ar fi ostilitatea care cu siguranţă este pregătită încă din stradă. Am văzut atât de multe situaţii în care oameni plătiţi sau cel puţin în slujba PNL sunt pregătiţi la unele televiziuni în faţă pentru a genera fel şi fel de scandaluri, inclusiv aici la sediul partidului. În alte campanii, aceşti oameni care au fost în faţa studiourilor unor televiziuni prezenţi credeţi-mă că avem toate bănuielile noastre să credem că au fost plătiţi pentru că altfel nu vedem de ce ar sta în frig şi în ploaie doar ca să aştepte un invitat al PSD prezent la acele emisiuni", a precizat deputatul social-democrat.</p>
      <p>Viorica Dăncilă a declarat, întrebată dacă va merge marţi peste Klaus Iohannis la dezbaterea de la BCU, că încă nu ştie ce va face. Prezidenţiabilul PSD a precizat că speră ca şeful statului să ia în calcul să-şi invite contracandidatul la prezidenţiale la o dezbatere, unde şi în ce zi vrea acesta.</p>
      <p>Discuţia anunţată cu politologi, jurnalişti şi formatori de opinie, de către candidatul PNL la preşedinţie Klaus Iohannis, va avea loc marţi de la ora 19.00 şi va permite întrebări doar din partea a 8 sau 9 persoane. Ceilalţi jurnalişti pot participa doar ca public la dezbaterea de la BCU.</p>
      <p>Alina Gorghiu a precizat că discuţia va dura în jur de două ore şi este organizată de PNL. Pe de altă parte, jurnaliştii acreditaţi pe instituţia prezidenţiale pot participa la eveniment, dar nu vor fi lăsaţi să pună întrebări.</p>
      <p>În sală se vor afla şi studenţi, echipa de campanie a PNL şi consilieri prezidenţiali. Totuşi,Viorica Dăncilă nu este una dintre persoanele binevenite, anunţă liberalii, şi asta în contextul în care prezidenţiabilul PSD a spus că nu a decis dacă va merge sau nu la eveniment. "Dumneavoastră mergeţi în casa unui om care nu va invitat? Este fix un eveniment pe care PNL îl organizează. Dacă doamna Dăncilă are de gând să organizeze un eveniment, credeţi-mă, nu mă îmbrac frumos ca să bat la uşă şi să spun că doresc şi eu să particip", spune Gorghiu.</p>
    </article>
  </body>
</html>