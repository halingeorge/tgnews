<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/18/vylchev-ochakvame-70-mln-lv-za-uchilishtna-infrastruktura.430005"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T17:45:00+00:00"/>
    <meta property="og:title" content="Вълчев: Очакваме 70 млн. лв. за училищна инфраструктура"/>
    <meta property="og:description" content="Поне по едно ново училища трябва за Пловдив, Варна и Бургас | Dnes.bg"/>
  </head>
  <body>
    <article>
      <h1>Вълчев: Очакваме 70 млн. лв. за училищна инфраструктура</h1>
      <h2>Поне по едно ново училища трябва за Пловдив, Варна и Бургас</h2>
      <address><time datetime="2019-11-18T17:45:00+00:00">18 Nov 2019, 17:45</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>В страната има недостиг на училищна инфраструктура и в Бюджет 2020 има предложени и очаквам да бъдат одобрени 70 милиона лева за изграждане училища и детски градини, които са първата част от тригодишна програма, каза в Пловдив министърът на образованието и науката Красимир Вълчев.</p>
      <p>Той уточни, че най-голям проблемът е в София, следват Пловдив, Варна и Бургас и някои населена места, където има по над 500 деца, но няма училища и детски градини. Вълчев подчерта, че поне по едно ново училища трябва да има за Пловдив, Варна и Бургас.</p>
      <p>По думите на Вълчев тенденцията е да се мине към едносменен режим в училищата, което той определи като много важно заради по-добрите условия за провеждане на учебния процес. Той е важен, защото условията за учене са по-добри при едносменен режим и проучванията показват, че когато учениците започват по-късно, те са по-малко демотивирани, мозъкът им работи по-добре, дори и посещаемостта може да се повиши, коментира образователният министър, цитиран от БТА.</p>
      <p>Красимир Вълчев е на конференция в ПУ "Паисий Хилендарски" на тема "Компетентностно базирано образование и педагогиката на 21 век". Форумът се провежда по повод 35 години от създаването на педагогическия факултет на ПУ.</p>
      <p>Министърът каза още, че ще има повече средства и 10 милиона лева са планирани в проектобюджета за следващата година за завършващите с учителска правоспособност. По-голямата част от тях са за национални програми в системата на висшето образование, които като гъвкав инструмент да накарат висшето училище да разработи определени политики или да ги насочи към конкретни дейности, уточни той. Чрез тях ще стимулираме висшите училища да променят учебните програми, особено тези, които, по думите на министъра са в педагогическите професионални направления.</p>
      <p>Относно темата на днешния форум Красимир Вълчев добави, че компетентността към подхода минава през това да провокираме младите хора повече да учат, а учителят по-малко да бъде лектор, а повече вдъхновител и така да мотивира интереса за учене.</p>
      <p>Една част от тези 10 милиона лева ще отидат и за стипендии, които според Вълчев ще са ученици постигнали най-добри резултати от зрелостния изпит по български език и литература и в някои инженерни специалности.<br/> </p>
    </article>
  </body>
</html>