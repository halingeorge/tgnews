<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/18/huawei-brevetti-fotocamera-rotante-682840/"/>
    <meta property="og:site_name" content="AndroidWorld"/>
    <meta property="article:published_time" content="2019-11-18T17:57:08+00:00"/>
    <meta property="og:title" content="Huawei deve aver apprezzato la fotocamera rotante di ASUS ZenFone 6, a giudicare da questi brevetti (foto)"/>
    <meta property="og:description" content="Quest’anno la serie ZenFone di ASUS è riuscita a ritagliarsi il suo momento di gloria grazie ad una trovata che..."/>
  </head>
  <body>
    <article>
      <h1>Huawei deve aver apprezzato la fotocamera rotante di ASUS ZenFone 6, a giudicare da questi brevetti (foto)</h1>
      <h2>Si concretizzeranno nel 2020 con uno smartphone della serie P Smart Z?</h2>
      <address><time datetime="2019-11-18T17:57:08+00:00">18 Nov 2019, 17:57</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Quest’anno la serie ZenFone di <a href="https://www.androidworld.it/tag/asus/">ASUS</a> è riuscita a ritagliarsi il suo momento di gloria grazie ad una trovata che è stata unanimemente <b>apprezzata</b> da pubblico e critica: la <b>fotocamera rotante motorizzata</b> di <a href="https://www.androidworld.it/recensioni/asus-zenfone-6-2/">ZenFone 6</a>, che gli ha permesso non solo di rinunciare a <i>notch</i> e fori per un design frontale davvero <i>borderless</i>, ma anche di ottenere <i>selfie</i> di eccellente qualità ed effetti dinamici sfruttando proprio il motorino del meccanismo di rotazione. Così apprezzata che <a href="https://www.androidworld.it/tag/huawei/">Huawei</a> ha preso diligentemente nota.</p>
      <p>Il colosso cinese nel giugno scorso ha infatti depositato alcuni <b>brevetti</b> che sembrano riproporre l’idea messa in atto da ASUS, ovvero uno smartphone con design <i>borderless</i> e una doppia fotocamera posteriore capace di <b>compiere un movimento di 180°</b> per gli irrinunciabili <i>selfie</i>. Un secondo brevetto propone invece una sola fotocamera capace di compiere lo stesso movimento, mentre altre 2 posteriori rimangono ancorate sul retro.</p>
      <p>Trattandosi di brevetti, non è detto che Huawei abbia davvero intenzione di concretizzarli in futuro, ma il modello <a href="https://www.androidworld.it/recensioni/huawei-p-smart-z/">P Smart Z</a> uscito quest’anno con fotocamera pop-up anteriore ha dimostrato come il produttore abbia voglia di <b>sperimentare</b> nella fascia media del mercato, dunque non ci stupirebbe che il suo <b>successore</b> diretto in arrivo nel <b>2020</b> vanti proprio una simile trovata. <b>A voi piacerebbe?</b></p>
      <p>Via: <a href="https://nl.letsgodigital.org/smartphones/huawei-2020-smartphone-modellen/">Let's Go Digital</a></p>
    </article>
  </body>
</html>