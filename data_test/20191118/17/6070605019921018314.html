<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Deportat-Marroc-detinguts-protestes-sentencia-Suprem-Ayoub-Lleida-expulsat_0_2346365489.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T17:05:27+00:00"/>
    <meta property="og:title" content="Deportat al Marroc un dels detinguts durant les protestes per la sentència"/>
    <meta property="og:description" content="El jove, arrestat per la vaga general del 18-O, ha sigut expulsat després d'haver estat tancat al CIE"/>
  </head>
  <body>
    <article>
      <h1>Deportat al Marroc un dels detinguts durant les protestes per la sentència</h1>
      <h2>El jove, arrestat per la vaga general del 18-O, ha sigut expulsat després d'haver estat tancat al CIE</h2>
      <address>
        <time datetime="2019-11-18T17:05:27+00:00">18 Nov 2019, 17:05</time>
      </address>
      <p>L'Ayoub, un jove de 22 anys que va ser detingut el divendres de la vaga general del 18-O a Lleida, <a href="https://www.ara.cat/politica/empresonats-protestes-sentencia_0_2345165613.html">ja ha sigut deportat al Marroc</a>. Des d'Iacta Advocades, que han portat la defensa del noi, han confirmat a l'ARA que el jove es troba en aquest país després d'haver estat tancat al centre d'internament d'estrangers (CIE) de la Zona Franca de Barcelona. L'Ayoub residia a Catalunya i el 18-O, segons els seus advocats, no estava participant en les protestes perquè estava esperant la seva parella, amb qui vivia, quan va ser arrestat pels Mossos. El noi, d'origen marroquí, estava en situació irregular i quan va quedar detingut el jutjat li va tramitar el procediment d'expulsió preferent. D'allà va ser portat al CIE amb un expedient de deportació i dijous va ser traslladat a Madrid per ser expulsat al Marroc.</p>
      <figure>
        <img src="https://www.ara.cat/2019/11/16/politica/Agents-Policia-Nacional-Via-Laietana_2345175583_67429614_117x66.jpg"/>
      </figure>
      <p>
        <a href="https://www.ara.cat/politica/empresonats-protestes-sentencia_0_2345165613.html">Un mes després de l'inici de les protestes encara hi ha una vintena de detinguts a la presó</a>
      </p>
      <p>No és l'únic cas entre els arrestats durant les mobilitzacions de l'últim mes per la sentència del Tribunal Suprem contra els líders independentistes perquè un altre detingut a Lleida, a qui també se li va obrir un expedient d'estrangeria, va ingressar igualment al CIE de la Zona Franca. Els advocats diuen que està pendent que en qualsevol moment pugui ser traslladat per executar-se la deportació, com s'ha fet amb l'altre jove.</p>
    </article>
  </body>
</html>