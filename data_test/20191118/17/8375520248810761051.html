<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-stolichniy-administraciji-vidhrestilis-vid-divnih-turistichnih-vkazivnikiv-u-centri-kijeva-foto-640763.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T17:11:00+00:00"/>
    <meta property="og:title" content="У столичній адміністрації відхрестились від дивних туристичних вказівників у центрі Києва (фото)"/>
    <meta property="og:description" content="В Управлінні туризму та промоцій заявили, що не погоджували ні встановлення цих вказівників, ні написи на них"/>
  </head>
  <body>
    <article>
      <h1>У столичній адміністрації відхрестились від дивних туристичних вказівників у центрі Києва (фото)</h1>
      <address>
        <time datetime="2019-11-18T17:11:00+00:00">18 Nov 2019, 17:11</time>
      </address>
      <h4>В Управлінні туризму та промоцій заявили, що не погоджували ні встановлення цих вказівників, ні написи на них</h4>
      <p>Управління туризму та промоцій Київської міської держадміністрації заявляє про непричетність до встановлення туристичних вказівників біля сходів з Пейзажної алеї на Поділ до урочища Гончарі-Кожум’яки.</p>
      <p>Про це йдеться в коментарі прессекретаря Управління для <a href="https://glavcom.ua/">«Главкома»</a>.</p>
      <p>В ньому повідомляється, що «у 2019 році в рамках виконання Міської цільової програми розвитку туризму в місті Києві не було передбачено встановлення туристичної навігації на вказаному об'єкті та не було відповідного фінансування».</p>
      <p>«Разом з тим, пропонуємо небайдужим мешканцям та гостям столиці спільно здійснювати заходи щодо перетворення Києва у туристичне місто європейського рівня», - додали в Управлінні.</p>
      <p>Окремо у розмові з <a href="https://glavcom.ua/">«Главкомом»</a> заступник голови Управління туризму та промоцій Марина Радова зазначила, що вони не погоджували ні встановлення цих вказівників, ні написи на них.</p>
      <p>Як повідомляв <a href="https://glavcom.ua/">«Главком»</a>, біля сходів з Пейзажної алеї на Поділ до урочища Гончарі-Кожум’яки <a href="https://glavcom.ua/kyiv/news/skhody-do-vozdvyzhenky-stolichni-chinovniki-zganbilisya-iz-turistichnimi-vkazivnikami-v-centri-kijeva-foto-640703.html">з’явився вказівник із дивним перекладом назв туристичних локацій на англійську мову.</a></p>
      <p>Раніше Управління туризму та промоцій інформувало, що у<a href="https://glavcom.ua/kyiv/news/u-stolici-zyavitsya-sistema-turistichnoji-navigaciji-560935.html"> всіх десяти районах Києва облаштують 223 носії туристичної інформації</a>. Усього буде встановлено 178 інформаційних стендів (пілонів) і 45 покажчиків напрямку руху. Перші нові навігаційні пілони розпочали встановлювати у центрі міста. У КМДА повідомляли, що інформаційні стенди містять вказівники до найпопулярніших серед туристів місць відвідування, карти навколишніх кварталів і навіть трохи цікавої інформації українською й англійською мовами. Забезпечити встановлення носіїв туристичної інформації доручено Управлінню туризму та промоцій і комунальному підприємству «Київський міський туристично-інформаційний центр».</p>
      <related>
        <a href="https://glavcom.ua/kyiv/news/skhody-do-vozdvyzhenky-stolichni-chinovniki-zganbilisya-iz-turistichnimi-vkazivnikami-v-centri-kijeva-foto-640703.html"/>
        <a href="https://glavcom.ua/world/observe/povin-u-veneciji-ploshchu-svyatogo-marka-vidkrili-dlya-turistiv-640419.html"/>
        <a href="https://glavcom.ua/world/observe/u-vidni-v-belvederi-zyavivsya-ukrajinomovniy-audiogid-639747.html"/>
      </related>
    </article>
  </body>
</html>