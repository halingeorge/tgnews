<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-dobbenetes-tigris-olt-meg-egy-foldmuvest-es-sebesitett-meg-egy-turistat/"/>
    <meta property="og:site_name" content="lokál"/>
    <meta property="article:published_time" content="2019-11-18T17:44:01+00:00"/>
    <meta property="og:title" content="Döbbenetes! Tigris ölt meg egy földművest és sebesített meg egy turistát"/>
    <meta property="og:description" content="Egy szumátrai tigris megölt egy indonéz földművest és súlyosan megsebesített egy turistát állatvédők hétfői közlése szerint."/>
  </head>
  <body>
    <article>
      <h1>Döbbenetes! Tigris ölt meg egy földművest és sebesített meg egy turistát</h1>
      <address><time datetime="2019-11-18T17:44:01+00:00">18 Nov 2019, 17:44</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/03/Tiger-zoologie.de0001_22-1280x851.jpg"/>
      </figure>
      <p>
        <b>Egy szumátrai tigris megölt egy indonéz földművest és súlyosan megsebesített egy turistát állatvédők hétfői közlése szerint.</b>
      </p>
      <p>A végzetes támadás vasárnap történt a gazda kávéültetvényén, Szumátra szigetén. Az 57 éves férfi küzdött az állattal, ám az végül megölte őt – közölte Genman Hasibuan, Dél-Szumátra állatvédelmi hivatalának vezetője, aki elmondta, hogy a gazda az ültetvényén dolgozott, amikor rárontott az állat.</p>
      <p>Egy nappal korábban ugyanez a tigris megtámadott egy csapat indonéz turistát, akik egy helyi teaültetvényen táboroztak a Mount Dempo rétegvulkán környékén. A tigris berontott a sátrukba, és az egyik turistának kórházi ellátásra volt szüksége a hátán keletkezett sebek miatt.</p>
      <p>Az állat, amely továbbra is szabadon van egy védett erdős területen, a súlyosan veszélyeztetett faj Dél-Szumátrán élő 15 példányának egyike. A régióban idén öt tigristámadás történt, ebből kettő halálos kimenetelű volt.</p>
      <p>Az emberek és állatok közötti konfliktusok gyakoriak a délkelet-ázsiai szigetcsoporton, különösen azokon a területeken, ahol az olajpálma-ültetvények terjeszkedése miatt kiirtották az esőerdőket és tönkretették az állatok életterét. Ezek az állatok így közelebb kerültek az emberi településekhez.</p>
      <p>A szumátrai tigrist (Panthera tigris sumatrae) a súlyosan veszélyeztetett kategóriába sorolja a Természetvédelmi Világszervezet (IUCN), mindössze 400-500 példánya él vadon a világon.</p>
    </article>
  </body>
</html>