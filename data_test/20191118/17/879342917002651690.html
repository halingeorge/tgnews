<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya"/>
    <meta property="og:site_name" content="Слово і Діло"/>
    <meta property="article:published_time" content="2019-11-18T17:20:01+00:00"/>
    <meta property="og:title" content="Як змінювалася ціна на газ у регіонах протягом останніх пів року"/>
    <meta property="og:description" content="Ціна на газ ще більш актуальна з початком опалювального сезону в Україні. Слово і Діло проаналізувало, як вона змінювалася в регіонах за останні пів року."/>
  </head>
  <body>
    <article>
      <h1>Як змінювалася ціна на газ у регіонах протягом останніх пів року</h1>
      <address>
        <time datetime="2019-11-18T17:20:01+00:00">18 Nov 2019, 17:20</time>
      </address>
      <p>
        <b>В Україні останніми місяцями спостерігалася тенденція зниження вартості газу, але в листопаді ціну встановлено на рівні 4,9 тисяч гривень за тисячу кубометрів. Це вище, ніж у жовтні, проте, <a href="https://www.slovoidilo.ua/2019/11/11/novyna/polityka/naftohazi-pidvyshhyly-czinu-haz-naselennya">як зазначили в «Нафтогазі»</a>, це найнижча ціна з 2016 року. У регіонах підсумкова вартість буде іншою, все залежить від тарифу на розподіл газу і націнки. «Слово і Діло» подивилося, як ціна змінювалася в областях протягом останнього півріччя.</b>
      </p>
      <p>У травні газ для населення в середньому в Україні коштував 8,24 грн за кубометр. Найбільше платили жителі Вінницької області, яких обслуговували ДП «Монтажник» і ТОВ «Газовик» – 8,43 грн за куб. Такий же тариф був у жителів Рівненської, Тернопільської (Кременецьке УПРГ) і Миколаївської областей. Найдешевше газ обходився жителям Львівської області, яких обслуговувало підприємство «Спектргаз» – 7,74 грн.</p>
      <p>У червні середня ціна на блакитне паливо в Україні становила 7,70 грн за кубометр, в липні – 6,90 грн, а в серпні знизилася до 6,59 грн. Наприкінці літа найвища ціна по регіонах була в Харківській області (ПАТ «Харківгаз») – 7,78 грн, а найнижча – у Львівській області («Спектргаз») – 6,09 грн.</p>
      <p>У вересні газ коштував ще дешевше – в середньому 6,40 грн за кубометр. Найдорожчий газ був у Вінницькій (ТОВ «Газовик»), Миколаївській та Рівненській областях – 6,59 грн. Найменше платили у Львівській області («Спектргаз») – 5,90 грн.</p>
      <p>Минулого місяця середня ціна на газ становила 6,12 грн за кубометр, і в листопаді підвищилася до 6,90 грн (проте це все одно дешевше, ніж у травні-червні). Порівняно з жовтнем ціна в середньому зросла на 12%, а порівняно з травнем – знизилася на 16%. У цьому місяці найдорожчий газ (7,09 грн) у Вінницькій і Миколаївській областях, найдешевший – в Києві (6,47 грн).</p>
      <figure>
        <img src="http://media.slovoidilo.ua/media/infographics/10/99285/99285-1_uk_origin.png"/>
      </figure>
      <p>Нагадаємо, раніше «Слово і Діло» проаналізувало, <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz">як за останній рік змінювалися тарифи на газ</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/13/pogljad/suspilstvo/vartist-hazu-ukrayincziv-zrosla-15.-yak-manipulyuyut-czinamy"/>
        <a href="https://www.slovoidilo.ua/2019/11/03/novyna/ekonomika/pidraxovano-skilky-znyzylasya-czina-haz-naselennya-sim-misyacziv"/>
        <a href="https://www.slovoidilo.ua/2019/11/01/novyna/ekonomika/czina-haz-promyslovosti-lystopadi-zrosla"/>
        <a href="https://www.slovoidilo.ua/2019/10/23/infografika/suspilstvo/skilky-koshtuye-pryjnyaty-haryachu-vannu-ukrayini"/>
      </related>
    </article>
  </body>
</html>