<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_avstriyskomu_muzei_zapratsyuvav_ukrainomovnyy_audiogid_331030.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T17:07:00+00:00"/>
    <meta property="og:title" content="У австрійському музеї запрацював україномовний аудіогід"/>
    <meta property="og:description" content="Як повідомили на Facebook-сторінці &quot;Ukrainian Institute - Український інститут&quot;, австрійський Бельведер заговорив українською мовою."/>
  </head>
  <body>
    <article>
      <h1>У австрійському музеї запрацював україномовний аудіогід</h1>
      <h2>Як повідомили на Facebook-сторінці "Ukrainian Institute - Український інститут", австрійський Бельведер заговорив українською мовою.</h2>
      <address>
        <time datetime="2019-11-18T17:07:00+00:00">18 Nov 2019, 17:07</time>
      </address>
      <slideshow>
        <figure>
          <img src="https://galinfo.com.ua/media/gallery/full/a/u/audioguideukr.jpg"/>
          <figcaption>У австрійському музеї запрацював україномовний аудіогід. Фото: Український інститут</figcaption>
        </figure>
        <figure>
          <img src="https://galinfo.com.ua/media/gallery/full/a/u/audioguideukr1.jpg"/>
          <figcaption>У австрійському музеї запрацював україномовний аудіогід. Фото: Український інститут</figcaption>
        </figure>
        <figure>
          <img src="https://galinfo.com.ua/media/gallery/full/a/u/audioguideukr2.jpg"/>
          <figcaption>У австрійському музеї запрацював україномовний аудіогід. Фото: Український інститут</figcaption>
        </figure>
      </slideshow>
      <p>З 1 листопада в австрійському музеї Бельведер запрацював україномовний аудіогід.</p>
      <p>Проєкт, який Український інститут розпочав разом з Посольством України в Республіці Австрія навесні цього року, тепер доступний для відвідувачів віденського палацу.</p>
      <p>"Через проєкти такого формату окреслюється українська суб'єктність у світовому, і зокрема, в європейському контексті, адже, наприклад, Бельведер минулого року відвідали понад 1,5 млн туристів, – коментує проєкт генеральний директор Українського інституту Володимир Шейко, – І я впевнений, що зі збільшенням сполучень між Віднем та Києвом, кількість українських туристів теж буде збільшуватися".</p>
      <p>Палацовий комплекс Бельведер - один із провідних музеїв світу з багатою мистецькою колекцією, яка представляє твори від Середньовіччя до сьогодення. Зокрема, Бельведер володіє найбільшою у світі колекцією картин Густава Клімта, а також там представлені видатні зразки віденського бідермаєру, австрійського бароко, французького імпресіонізму.</p>
      <p>Проєкт "Україномовні аудіогіди в провідних музеях світу" є частиною довготривалої ініціативи Українського інституту по впровадженню україномовних аудіогідів у провідних музеях світу, що реалізується спільно з дипломатичними установами України за кордоном. Україномовні аудіогіди вже працюють у Національному музеї у Польщі, а також Музеї історії польських євреїв POLIN.</p>
    </article>
  </body>
</html>