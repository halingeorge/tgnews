<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trinec-privita-v-dohravce-brno-kometa-dorazi-s-koucem-zabranskym/1822566?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T17:34:00+00:00"/>
    <meta property="og:title" content="Třinec přivítá v dohrávce Brno, Kometa dorazí s koučem Zábranským"/>
    <meta property="og:description" content="Třinec/Brno - Hokejisté druhého Třince přivítají v úterní dohrávce 15. extraligového kola Brno, jež čeká už pět zápasů na vítězství. Neúspěšná série vedla ke změně na střídačce Komety. Kouč Petr Fiala po nedělní domácí prohře 2:7 s Karlovými Vary rezignoval, k týmu se vrátil majitel klubu Libor Zábranský."/>
  </head>
  <body>
    <article>
      <h1>Třinec přivítá v dohrávce Brno, Kometa dorazí s koučem Zábranským</h1>
      <address><time datetime="2019-11-18T17:34:00+00:00">18 Nov 2019, 17:34</time> by <a rel="author" href="http://www.ctk.cz/" target="_blank">ČTK</a></address>
      <p>Třinec/Brno - Hokejisté druhého Třince přivítají v úterní dohrávce 15. extraligového kola Brno, jež čeká už pět zápasů na vítězství. Neúspěšná série vedla ke změně na střídačce Komety. Kouč Petr Fiala po nedělní domácí prohře 2:7 s Karlovými Vary rezignoval, k týmu se vrátil majitel klubu Libor Zábranský.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"Neočekávám, že by se Kometa po této změně prezentovala nějakým rapidně jiným způsobem. Mají zkušené mužstvo, které má velký potenciál stát se týmem, který udává tempo tabulce extraligy. I přes období, ve kterém bodově tápou, mají spoustu šikovných zkušených hokejistů s velmi dobrým brankářem," uvedl trenér Ocelářů Václav Varaďa.</p>
      <p>Třinec je po třech výhrách za sebou druhý s šestibodovým mankem na vedoucí Spartu. Ocelářům se daří i přesto, že je řada opor mimo hru. Bezprostředně před nedělním vítězným zápasem v Hradci Králové (4:1) ze sestavy vypadl i zkušený obránce Krajíček.</p>
      <p>"Poslední zápasy plníme, co máme. Když hrajeme zodpovědně, tak mají soupeři velký problém dostat se k nám do pásma, což bylo vidět i v Hradci. Střední pásmo hrálo velkou roli," řekl útočník Michal Kovařčík.</p>
      <p>Obhájce titulu má nyní v extralize náročný program, mužstvo čeká osm zápasů v 17 dnech. Hned ve čtvrtek přivítají Slezané v ocelářském derby Vítkovice. "Každý hokejista radši hraje zápasy než trénuje. Myslím si, že jsme dost zkušení na to, abychom zregenerovali a síly na zápas měli," ujistil Kovařčík.</p>
      <p>Kometa po předcházející sérii šesti vítězství nastřádala už pět porážek za sebou. K týmu se tak vrátil klubový šéf Zábranský, který dovedl mužstvo k titulům v letech 2017 a 2018. Na pozicích asistentů zůstali Kamil Pokorný a Jiří Horáček, který dosud působil na pozici videokouče. V novém složení se realizační tým představí už v Třinci.</p>
      <p>"Je to reakce na odstoupení pana Fialy, který po nedělním zápase rezignoval. Jiné řešení se v tuto chvíli pro Kometu nenabízelo. Věřím, že společně s asistenty dokážeme klukům pomoct a že se zase vrátíme na vítěznou vlnu," uvedl Zábranský, který se dnes ujal trenérské taktovky.</p>
      <p>Na tréninku bylo patrné, že změny nastanou i ve složení formací. "Klukům v kabině jsem už řekl, že dohrávat zápasy budou ti nejlepší. Dělával jsem to tak vždycky, není to nic nového," prohlásil Zábranský.</p>
      <p>"Nic jiného než výrazné zlepšení si od našich hráčů nepřipouštím. Viděl jsem zápas Třince v Hradci. Hráli výborně v obraně, výborně ve středním pásmu a zaslouženě vyhráli. Ale s kým jiným se máme nakopnout než s týmem, který hraje výborně?" dodal Zábranský.</p>
      <h3>Statistické údaje před úterní dohrávkou 15. kola extraligy:</h3>
      <p>--------</p>
      <p>
        <b>HC Oceláři Třinec (2.) - HC Kometa Brno (7.).</b>
      </p>
      <p>Začátek zápasu: 17:00.</p>
      <p>Nejproduktivnější hráči: Michal Kovařčík 20 zápasů/17 bodů (7 branek + 10 asistencí) - Martin Zaťovič 19/19 (9+10).</p>
      <p>Statistiky brankářů: Petr Kváča průměr 2,32 obdržené branky na zápas, úspěšnost zákroků 92,52 procenta a jednou udržel čisté konto - Karel Vejmelka 2,44, 92,50 a dvakrát udržel čisté konto, Lukáš Klimeš 6,58 a 74,19.</p>
      <p>
        <b>Zajímavosti:</b>
      </p>
      <p>- Oceláři třikrát za sebou naplno bodovali a prohráli jediný z posledních pěti duelů.</p>
      <p>- Kometa pětkrát za sebou prohrála a získala v této sérii jediný bod.</p>
      <p>- Po nedělní domácí porážce s Karlovými Vary 2:7 rezignoval trenér Brna Petr Fiala a na lavičku Komety se vrátil majitel Libor Zábranský. Fiala po něm převzal tým po minulé sezoně.</p>
      <p>- Kometa z poslední devíti vzájemných zápasů osm vyhrála a jen jednou prohrála až v nastavení.</p>
      <p>- Třinecký útočník Michal Kovařčík v úterý oslaví 23. narozeniny.</p>
      <p>- Útočník Jakub Lev z Komety Brno může sehrát 500. zápas v extralize.</p>
    </article>
  </body>
</html>