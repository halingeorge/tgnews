<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Mossos-Girona-Guardia-Policia-Nacional_0_2346365480.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T17:15:35+00:00"/>
    <meta property="og:title" content="Mossos presents l’1-O a Girona diuen que Guàrdia Civil i Policia Nacional van actuar sense valorar la proporcionalitat"/>
    <meta property="og:description" content="També asseguren davant la jutge que no va haver-hi cap coordinació amb els dos cossos policials"/>
  </head>
  <body>
    <article>
      <h1>Mossos presents l’1-O a Girona diuen que Guàrdia Civil i Policia Nacional van actuar sense valorar la proporcionalitat</h1>
      <h2>També asseguren davant la jutge que no va haver-hi cap coordinació amb els dos cossos policials</h2>
      <address>
        <time datetime="2019-11-18T17:15:35+00:00">18 Nov 2019, 17:15</time>
      </address>
      <p>Primeres declaracions com a testimonis d’una vintena de Mossos d’Esquadra que l'1-O estaven presents als col·legis electorals de Girona, Aiguaviva i Sant Julià de Ramis, en la causa que té oberta el jutjat d’instrucció número 2. Els agents han relatat que quan van arribar els efectius de la Guàrdia Civil i la Policia Nacional “no va haver-hi una actitud dialogant ni un intent de negociació previ” per part dels membres dels dos cossos policials. “Sembla que l’actuació va ser directa per impedir la votació, sense valorar la proporcionalitat ni les conseqüències de la seva actuació”, ha explicat un dels advocats del col·lectiu Dret a Defensa, Albert Carreras.</p>
      <p>De fet, un dels policies ha assegurat, segons Carreras, que havien utilitzat “una força amb una violència que no havia vist en 35 anys d’exercici” al cos de Mossos d’Esquadra. Així ho ha declarat durant l’interrogatori davant la jutge, que ha centrat les seves preguntes als policies catalans en saber com va ser la intervenció dels Mossos, quantes persones hi havia congregades a cada punt de votació i què va passar quan van arribar les unitats de la Policia Nacional o Guàrdia Civil.</p>
      <p>Així, cap dels policies que han declarat avui sabien que els altres forces de seguretat actuarien. “Els va sorprendre que hi anessin”, ha indicat l’advocat de les més de dues-centes víctimes i els tres ajuntaments que van interposar la querella. A més, han concretat que “en cap moment es va establir un protocol d’actuació coordinada” amb la Guàrdia Civil i la Policia Nacional, sinó que quan van arribar els efectius d’aquests cossos “van actuar prescindint totalment de la força dels Mossos”.</p>
      <h3>L'actuació de la policia catalana</h3>
      <p>Segons Carreras, els policies han afirmat que van intentar tancar els punts de votació –com establia el mandat del Tribunal Superior de Justícia de Catalunya– complint el principi de “proporcionalitat”. “Però com que era una parella de Mossos a cada lloc, no van poder actuar”, ha puntualitzat Carreras, abans d’afegir que hi havia centenars de persones concentrades a cada col·legi “i estaven impossibilitats per fer res més que intentar dialogar amb les persones que eren fora”.</p>
      <p>Pel que fa a l’actitud de les persones concentrades als punts de votació, els Mossos l’han descrit com a “pacífica, passiva i fins i tot festiva". "En cap cas van veure actituds agressives o que intentessin envoltar els agents per intentar forçar que no poguessin fer la seva actuació”, ha subratllat l’advocat.</p>
      <p>Aquest divendres està previst que continuïn les declaracions de cinc agents més de la Policia Nacional investigats pels delictes de danys, tortures i lesions per la seva actuació durant l'1-O a Girona, Aiguaviva i Sant Julià de Ramis.</p>
    </article>
  </body>
</html>