<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/makrogazdasag/a-szovetsegi-jegybank-nem-szamol-recesszioval-1876299/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T17:56:00+00:00"/>
    <meta property="og:title" content="A szövetségi jegybank nem számol recesszióval"/>
    <meta property="og:description" content="Gyenge gazdasági teljesítményre számítanak."/>
  </head>
  <body>
    <article>
      <h1>A szövetségi jegybank nem számol recesszióval</h1>
      <address><time datetime="2019-11-18T17:56:00+00:00">18 Nov 2019, 17:56</time> by <a rel="author">MTI</a></address>
      <p>A Deutsche Bundesbank szerint a német gazdaságot nem veszélyezteti a recesszió. A német szövetségi jegybank hétfőn ismertetett jelentésében az szerepelt, hogy a folyó negyedik negyedévben gyenge lesz ugyan a német gazdaság teljesítménye, de nem kell tartani a recessziótól, az ipari szektor teljesítménye pedig stabilizálódik.</p>
      <p>Múlt héten közölt nem végleges adat szerint a szeptember végéig tartó három hónapban a német gazdaság 0,1 százalékkal erősödött az előző három hónaphoz képest.</p>
      <figure>
        <img src="https://www.vg.hu/wp-content/uploads/2018/01/bundesbank.jpg"/>
        <figcaption>Fotó: AFP</figcaption>
      </figure>
      <p>A második negyedévben a német GDP 0,2 százalékkal zsugorodott és a Bundesbank, valamint számos elemző a harmadik negyedévre minimális gazdasági visszaesést jósolt.</p>
      <aside>Amennyiben előrejelzésüknek megfelelően alakult volna a harmadik negyedév, akkor már a második egymást követő negyedévben zsugorodott volna a gazdaság, ami technikai recessziót jelent.</aside>
      <p>Az első negyedévben a német GDP 0,4 százalékkal nőtt.</p>
      <p>Az idei harmadik negyedévben a német gazdaság 1 százalékkal erősödött éves összevetésben.</p>
      <p>A német gazdaság utoljára a 2012 vége és 2013 eleje közötti időszakban volt recesszióban.</p>
    </article>
  </body>
</html>