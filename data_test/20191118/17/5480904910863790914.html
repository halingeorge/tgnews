<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kotalik-skonci-ve-vedeni-fotbalove-sparty/1822557?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T17:15:00+00:00"/>
    <meta property="og:title" content="Kotalík skončí ve vedení fotbalové Sparty"/>
    <meta property="og:description" content="Praha - Adam Kotalík opustí vedení fotbalové Sparty. Bývalý generální ředitel letenského klubu a člen představenstva zodpovědný za přestupy tak učinil po dohodě s majitelem klubu Danielem Křetínským. Sparta o tom informovala na svém webu s tím, že Kotalíkův nástupce bude jmenován v nejbližší době."/>
  </head>
  <body>
    <article>
      <h1>Kotalík skončí ve vedení fotbalové Sparty</h1>
      <address><time datetime="2019-11-18T17:15:00+00:00">18 Nov 2019, 17:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Adam Kotalík opustí vedení fotbalové Sparty. Bývalý generální ředitel letenského klubu a člen představenstva zodpovědný za přestupy tak učinil po dohodě s majitelem klubu Danielem Křetínským. Sparta o tom informovala na svém webu s tím, že Kotalíkův nástupce bude jmenován v nejbližší době.</p>
      <p>Kotalík přišel na Letnou před čtyřmi lety a byl u postupu do čtvrtfinále Evropské ligy v roce 2016. Poté se ale stal častým terčem zloby fanoušků, neboť v posledních třech sezonách Sparta v evropských pohárech skončila už v předkolech a v české lize čeká na titul od roku 2014.</p>
      <p>"Adam působil na Spartě ve složitém období, které pro nás s výjimkou účasti ve čtvrtfinále Evropské ligy a vítězství v základní skupině Evropské ligy v následujícím ročníku nebylo úspěšné," uvedl na klubovém webu předseda představenstva Křetínský.</p>
      <p>"Přesto mu patří za jeho práci velké poděkování. Často čelil velkému tlaku, který v mnoha případech nebyl spravedlivý. Adam dokázal významně rozšířit rádius Sparty v oblasti transferů. Byli jsme schopni získat kvalitní hráče z různých zahraničních soutěží a realizovat ekonomicky velmi úspěšné transfery směrem ven z klubu," přidal Křetínský.</p>
      <p>Kotalíkovy povinnosti s výjimkou jednání o přestupech a hráčských smlouvách převezme sportovní ředitel Tomáš Rosický. "V oblasti významných transferů a hráčských smluv budeme spolupracovat s vybraným advokátem. Jeho jméno oznámíme v průběhu krátké doby," dodal generální ředitel František Čupr.</p>
    </article>
  </body>
</html>