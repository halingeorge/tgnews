<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/epeisodia-me-kopsane-alla-komple-tous-edeira-martyries-sok-gia-ta-opadika-rantevou-thanatou/2918422/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T17:55:38+00:00"/>
    <meta property="og:title" content="Επεισόδια: “Με κόψανε αλλά κομπλέ, τους έδειρα”! Μαρτυρίες σοκ για τα οπαδικά ραντεβού θανάτου"/>
    <meta property="og:description" content="Δεν έχουν τέλος τα ραντεβού θανάτου μεταξύ χούλιγκανς με μοναδικό στόχο τα επεισόδια. Οι μαρτυρίες και τα σημάδια - &quot;τρόπαια&quot; από τα μαχαιρώματα."/>
  </head>
  <body>
    <article>
      <h1>Επεισόδια: “Με κόψανε αλλά κομπλέ, τους έδειρα”! Μαρτυρίες σοκ για τα οπαδικά ραντεβού θανάτου</h1>
      <h2>Δεν έχουν τέλος τα ραντεβού θανάτου μεταξύ χούλιγκανς με μοναδικό στόχο τα επεισόδια και τα μαχαιρώματα. Πιο πρόσφατο παράδειγμα η... κόλαση που σημειώθηκε το βράδυ του Σαββάτου, 16.11.2019, στου Ζωγράφου με την ΕΛΑΣ να προχωρά σε 16 συλλήψεις και να βρίσκει στυλιάρια και μαχαίρια στα “πολεμοφόδια” των οπαδών. Για... ανδρεναλίνη μιλούν δύο πρωταγωνιστές που δεν κρύβουν πως... αρέσκονται στο να συμμετέχουν σε τέτοιου είδους επεισόδια. Παρουσιάζουν στην κάμερα τα σημάδια από τα μαχαιρώματα ως άλλα "τρόπαια".</h2>
      <address><time datetime="2019-11-18T17:55:38+00:00">18 Nov 2019, 17:55</time> by <a rel="author">Newsit Newsroom</a></address>
      <p>Όλα… τριγύρω αλλάζουν, εκτός από τα ραντεβού θανάτου μεταξύ οπαδών στην χώρα μας. Τα επεισόδια των χούλιγκανς είναι μια ανοιχτή πληγή της ελληνικής κοινωνίας και παρόλο που έχουν χαθεί ζωές, οι ανεγκέφαλοι εξακολουθούν να δίνουν ραντεβού για να “χτυπηθούν” χωρίς να δίνουν δεκάρα -αν όχι για την δική τους ζωή- για τις ζωές και τις περιουσίες αθώων ανθρώπων που μπορεί να τύχει να βρεθούν κατά λάθος στο… διάβα τους.</p>
      <p>Διότι όταν πηγαίνεις σε αυτές τις “μάχες” <b>με ατσάλινες βέργες, με ξύλα, πέτρες, μολότοφ, μαχαίρια και φωτοβολίδες</b>, είναι δεδομένο πως <b>πας για να σκοτώσεις</b>. Και προφανώς δεν θέλει πολύ μυαλό για να σκεφτείς πως έστω κατά λάθος μπορεί να γραφτεί μια τραγωδία με θύμα κάποιον αθώο άνθρωπο που ίσως βρεθεί στο λάθος σημείο, τη λάθος στιγμή.</p>
      <p>Το IQ ωστόσο των χούλιγκανς φαίνεται πως δεν είναι αρκετό για να σκεφτούν κάτι τέτοιο κι έτσι εξακολουθούν να κλείνουν ραντεβού για επεισόδια.</p>
      <h3>“Άμα τα ‘χεις κάνει τόσες φορές, πλέον το συνηθίζεις. Με το ξύλο ανεβαίνει η αυτοπεποίθηση” λένε για τα επεισόδια!</h3>
      <p>Με αφορμή το τελευταίο κρούσμα, αυτό των άγριων -σώμα με σώμα- μαχών που σημειώθηκαν το βράδυ του Σαββάτου, 16.11.2019, μεταξύ οπαδών στου Ζωγράφου, <a href="https://www.newsit.gr/athlitika/epeisodia-zografou-16-syllipseis-apo-tin-el-as-steiliaria-kai-maxairia-sta-polemofodia-ton-xouligkan-pics/2918242/">για τα οποία συνελήφθησαν 16 άτομα</a>, ο Alpha παρουσίασε δύο σοκαριστικές μαρτυρίες ανδρών που… το ξέρουν αυτό το αδιανόητο “σπορ”.</p>
      <p>“Είχε γίνει φασαρία τέλος πάντων κι επειδή δεν μπορούσαν να με αντιμετωπίσουν με τα χέρια, βγάλαν μαχαίρι. Και με κόψανε. Οπαδοί αντίπαλης ομάδας. Ήταν αυτοί πέντε άτομα; <b>Τους έδειρα. Μεν με κόψανε αλλά κομπλέ, ντάξει</b>“, λέει… σχεδόν με καμάρι ένας άνδρας εξιστορώντας την εμπειρία του από οπαδικά επεισόδια.</p>
      <related>
        <h4>Click4more:</h4>
        <a href="https://www.newsit.gr/athlitika/olympiakos-panathinaikos-skines-polemou-stin-athina-kapste-tous-re-video/2917414/"/>
      </related>
      <p>Ένας άλλος χούλιγκαν, μιλά στην κάμερα του σταθμού και εξηγεί τι ισχύει για τα συγκεκριμένα ραντεβού για επεισόδια: “Δεν υπάρχουν συγκεκριμένοι κανόνες. Απλά κανονίζουμε ένα ραντεβού, στέλνουν κάποιον ο οποίος ενημερώνει εμάς και λέει τάδε ώρα εκεί θα είμαστε. Εννοείται είναι πόλεμος, δεν είναι πλακίτσα. <b>Διότι εκεί παίζουνε μαχαίρια, ξύλα, μπορεί και όπλα”.</b></p>
      <p>Στην παρατήρηση του δημοσιογράφου πως<b> όλα αυτά τα λέει… χαμογελαστός</b>, εκείνος απαντά: “Ε ναι, άμα τα ‘χεις κάνει τόσες φορές, πλέον το συνηθίζεις. Με το ξύλο ανεβαίνει η αυτοπεποίθηση. Εγώ απλά είμαι σκληραγωγημένος από μικρός. Μ’ αρέσει δηλαδή. Ούτως ή άλλως κάνω και πολεμικές τέχνες, είμαι πρωταθλητής Ελλάδος kick boxing και τέτοια”.</p>
      <p>Όσο για το αν οι… άλλοι (σ.σ. οι αντίπαλο οπαδοί στα επεισόδια) τους ξέρουν, τονίζει: “Εννοείται ξέρουνε. Συνήθως όταν ξέρουνε και πας εκεί δεν κάνουν τίποτα. Μόλις σε βλέπουνε, α οκ αφού είσαι εσύ, σπάμε”.</p>
      <h3>Δείτε τις σοκαριστικές μαρτυρίες για τα επεισόδια μεταξύ οπαδών</h3>
      <figure>
        <iframe src="https://www.youtube.com/embed/nNvKvXHQa4Q" width="640" height="360" data-service="Youtube" scrolling="no"/>
      </figure>
      <p>Πηγή: Alpha.</p>
    </article>
  </body>
</html>