<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Barekov-izrigna-Kabelarkata-Evrokom-spira-predavaneto-ni-Cenzura-li-Ne-Stava-vupros-za-neshto-mnogo-po-strashno-914788"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T17:22:00+00:00"/>
    <meta property="og:title" content="Бареков изригна: Кабеларката &quot;Евроком&quot; спира предаването ни! Цензура ли? Не! Става въпрос за нещо много по-страшно"/>
    <meta property="og:description" content="Случи се и това. Дежавю с точно десет години разлика. През 2009 година на 10 ноември бях уволнен с е..."/>
  </head>
  <body>
    <article>
      <h1>Бареков изригна: Кабеларката "Евроком" спира предаването ни! Цензура ли? Не! Става въпрос за нещо много по-страшно</h1>
      <address>
        <time datetime="2019-11-18T17:22:00+00:00">18 Nov 2019, 17:22</time>
      </address>
      <p>Случи се и това. Дежавю с точно десет години разлика. През 2009 година на 10 ноември бях уволнен с един СМС от тогавашния гаулайтер на новините в БТВ г-жа Люба Р. без никакви аргументи само с мотив, че ми била “обидена" и съм бил “предател". Напуснах БТВ със статута на най-рейтингов водещ. На кого и как съм бил предател и как съм обидил госпожата не ми беше обяснено. Това написа Бареков в писмо до медиите.</p>
      <p>Днес,точно след десет години и 100 места по-надолу в класациите по свобода на словото, също получих СМС без никакви мотиви от гаулайтера на кабеларката “Евроком", че предаване “Бареков и Байрактаров без цензура" повече няма да има. Отново с мотив, че някой бил “обиден". Въпреки нарушаването едностранно от телевизията на подписания договор с едномесечно предизвестие, въпреки високия рейтинг. Без мотив.</p>
      <p>Как така една кабеларка, която видимо едва свързва двата края, която предава с допотопна техника, се отказва еднолично и изведнъж без предупреждение от гарантиран месечен приход от над 15 хиляди лева, които влизаха от нашата партийна субсидия по сметките и за да има предаване? Всичко това с договор, фактури и платени данъци. Със студио, което изработихме и платихме ние, а не телевизията. С предаване, което изцяло финансираме и като външни снимки и като монтаж и като излъчване. Въпреки високия рейтинг и качество за стандартите на тази телевизия.</p>
      <p>Въпросът е един, а отговорите може да са много. И понеже такива липсват, липсва и комуникация, идва ред на слуховете. А слуховете мълвят, че едър политик от “малкия" коалиционен партньор в управлението е изсипал щедри пачки, за да бъде сваленото неудобното за него предаване. Слуховете из кулоарите на самата телевизийка сочат, че известен олигарх-дисидент е изсипал половин милион пак в куфарчета, за да няма “Бареков и Байрактаров без цензура" и за да се разчисти терен за верен нему водещ, който да се вихри заедно с ЛК и СД в същия ефир в негов личен интерес.</p>
      <p>Фактите показват, че зрителите няма да видите поредното издание на нашето предаване утре, вторник, от 21 часа. Вие няма да видите края на разследването за продажбата под масата на българските паспорти от родни политици. Вие няма да видите втората част на разследването на колегата Байрактаров за странните действие и възможни злоупотреби на евродепутата Ангел Джамбазки. Няма да видите пълното разследване за Митко за несъществуващата фондация “Спаси София" и как потънаха парите на дарителите на новоизгрялата звезда Борис Бонев за личната му политическа и изборна кампания. Няма да видите пълното разследване как в миналия мандат на Столичния общински съвет съветници от всички партии, включително от “опозицията", са замезвали тлъсто от общинската софра по 4 бона на месец (това прави по 200 бона за целия мандат) само от синекурни постове в бордове и надзорни съвети на общински фирми. Ето в част от тези факти може да се крие внезапното и без обяснение спиране на нашето предаване.</p>
      <p>Очевидно не съм желан. Като журналист с 30 години опит на най-високо ниво и като баща на четири деца и аз започвам да си задавам въпроси. След като за мен няма отдавна място в големите телевизии, профилът ми във ФБ е перманентно блокиран от “докладчици", а сега ме гони и последната кабеларка, има ли за мен място въобще в България? Цензура ли? Не! Става въпрос за нещо много по-страшно.</p>
    </article>
  </body>
</html>