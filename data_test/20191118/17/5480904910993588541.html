<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vlada-nemini-zavest-uhradu-lekarum-za-vystaveni-e-neschopenky/1822512?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T17:53:00+00:00"/>
    <meta property="og:title" content="Vláda nemíní zavést úhradu lékařům za vystavení e-neschopenky"/>
    <meta property="og:description" content="Praha - Vláda neplánuje zavést úhradu pro lékaře za vystavení e-neschopenky. Po dnešním zasedání kabinetu to novinářům řekl ministr zdravotnictví Adam Vojtěch (za ANO). Elektronická varianta má proces zjednodušovat, úhrada proto nedává smysl. Podobný názor vyslovil před dvěma týdny i premiér Andrej Babiš (ANO) s tím, že se na věci shodl s ministryní práce a sociálních věcí Janou Maláčovou (ČSSD)."/>
  </head>
  <body>
    <article>
      <h1>Vláda nemíní zavést úhradu lékařům za vystavení e-neschopenky</h1>
      <address><time datetime="2019-11-18T17:53:00+00:00">18 Nov 2019, 17:53</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vláda neplánuje zavést úhradu pro lékaře za vystavení e-neschopenky. Po dnešním zasedání kabinetu to novinářům řekl ministr zdravotnictví Adam Vojtěch (za ANO). Elektronická varianta má proces zjednodušovat, úhrada proto nedává smysl. Podobný názor vyslovil před dvěma týdny i premiér Andrej Babiš (ANO) s tím, že se na věci shodl s ministryní práce a sociálních věcí Janou Maláčovou (ČSSD).</p>
      <p>Úhradu za vydání e-neschopenky podpořil v říjnu poslanecký výbor pro zdravotnictví. Ministerstva práce i zdravotnictví ale úkon platit odmítají, podle obou ministrů je to povinnost toho druhého. Elektronické neschopenky se budou používat od ledna příštího roku. Babiš před dvěma týdny řekl, že lékaři chtějí za vystavení 100 korun.</p>
      <p>Vojtěch dnes uvedl, že vláda dnes záležitost probírala. "Shodli jsme se na tom, že v tuto chvíli neplánujeme hradit nad rámec toho, co je stávající úhrada. Převážil názor v tom smyslu, že jde o krok, který by měl zjednodušovat celý proces, tím pádem nedává tolik smysl dávat novou úhradu," uvedl. Podle premiéra by mohla úhrada lékaře motivovat, aby neschopenek vydávali víc.</p>
      <p>Elektronické neschopenky měly původně fungovat od letošního ledna. První Babišova vláda ale chtěla projekt zrušit a připravit nový od roku 2021. Po nástupu Maláčové se práce na e-neschopence obnovily, spuštění se ale odložilo na leden 2020.</p>
      <h3>Svaz: Zaměstnavatelé zatím nedostali k testování e-neschopenku</h3>
      <p>Zaměstnavatelé zatím nedostali k testování nové elektronické neschopenky, které se v Česku mají používat od ledna. Obávají se toho, že se spuštění nového systému nemusí obejít bez obtíží. Po jednání tripartity to na tiskové konferenci řekl viceprezident Svazů průmyslu a dopravy Jan Rafaj. Zástupci zaměstnavatelů, odborů a vlády o projektu jednali. Ministerstvo práce v podkladech pro jednání uvedlo, že přípravy postupují podle plánu tak, aby e-neschopenky od ledna fungovaly.</p>
      <figure>
        <img src="https://i3.cn.cz/3/1574087505_P201911180628701.jpg"/>
      </figure>
      <p>"Pro zaměstnavatele jsou e-neschopenky zatím trošku Columbova žena. Všichni o nich mluví, ale nikdo je neviděl. V tuto chvíli nejsou pro zaměstnavatele k dispozici. Žádný ze zaměstnavatelů je neotestoval," uvedl Rafaj.</p>
      <p>ČTK řekl, že pokud mají firmy začlenit e-neschopenku do svých systémů, nemohou ji dostat na poslední chvíli či až 1. ledna. Na odzkoušení tak zbývá do Vánoc zhruba měsíc. "Obvykle u takovýchto implementací a podobných věcí se říká, že je důležité mít na testování minimálně dva až tři měsíce. To už jsme prošvihli. S každým dalším dnem netestování se pravděpodobnost, že to bude skutečně plně funkční, snižuje," dodal Rafaj.</p>
      <p>Elektronické neschopenky měly původně fungovat už od letošního ledna. První Babišova vláda ale chtěla projekt zrušit a připravit nový od roku 2021. Po nástupu ministryně Jany Maláčové (ČSSD) se práce na e-neschopence obnovily, spuštění se ale odložilo na leden 2020. Zaměstnavatelé pak dostali vládní příslib, že elektronické neschopenky začnou fungovat od letošního července současně se zrušením karenční doby. V provozu měl být na šest měsíců ale jen provizorní systém. Od plánu se tedy upustilo a od ledna se má spustit plná nová verze.</p>
      <p>Ministerstvo v podkladech pro tripartitu uvedlo, že všechny smlouvy k e-neschopence jsou podepsané a účinné. Nyní se vede informační kampaň pro zdravotníky a zaměstnavatele. Dopisy dostali lékaři i zaměstnavatelé do datových schránek. Ostatním se nyní posílají poštou. V provozu je informační linka a na webu České správy sociálního zabezpečení formulář pro otázky. "Převažují zatím dotazy od zaměstnavatelů," uvedlo ministerstvo. Podle něj je možné komunikovat i s vývojáři a projekt se už testuje.</p>
    </article>
  </body>
</html>