<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/18/jesse-klaver-sinds-pim-fortuyn-moet-mijn-indische-oma-maar-in-haar-eigen-land-gaan-koken/"/>
    <meta property="og:site_name" content="ThePostOnline"/>
    <meta property="article:published_time" content="2019-11-18T17:36:00+00:00"/>
    <meta property="og:title" content="Jesse Klaver: Sinds Pim Fortuyn moet mijn Indische oma ‘maar in haar eigen land gaan koken’"/>
    <meta property="og:description" content="GroenLinks-leider reageert op racistische spreekkoren FC Den Bosch - Plus: Lezersoproep"/>
  </head>
  <body>
    <article>
      <h1>Jesse Klaver: Sinds Pim Fortuyn moet mijn Indische oma ‘maar in haar eigen land gaan koken’</h1>
      <h2>GroenLinks-leider reageert op racistische spreekkoren FC Den Bosch - Plus: Lezersoproep</h2>
      <address><time datetime="2019-11-18T17:36:00+00:00">18 Nov 2019, 17:36</time> by <a rel="author" href="https://www.tpo.nl/author/bas-paternotte" target="_blank">Bas Paternotte</a></address>
      <p>Supporters van FC Den Bosch maakten dit weekeinde tijdens een voetbalpot tegen Excelsior racistische opmerkingen tegen speler Ahmad Mendes Moreira. Schandalig natuurlijk, Jan Dijkgraaf heeft de club <a href="https://tpo.nl/2019/11/18/briefje-van-jan-aan-fc-den-bosch/">inmiddels de mantel uitgeveegd</a>. De kwestie is ook <a href="https://tpo.nl/2019/11/18/openbaar-ministerie-onderzoekt-racistische-incidenten-op-tribunes-fc-den-bosch/">Mark Rutte en het Openbaar Ministerie niet ontgaan</a>. GroenLinks-leider Jesse Klaver wilde er maandag – volkomen terecht – ook wat over kwijt. Racisme lijkt volgens hem ‘doodnormaal’ te zijn geworden, <a href="https://www.facebook.com/687496011309020/posts/2642883765770225?d=n&amp;sfns=mo">schrijft hij op Facebook</a>. Maar dan volgt een opmerkelijke opmerking over zijn Indische grootmoeder, haar keuze voor ingrediënten en Pim Fortuyn.</p>
      <blockquote>
        <i>“Ik ben opgegroeid bij mijn Indische oma, een van de beste koks van Nederland (als je het mij vraagt). In de Indische keuken wordt veel gekookt met trassi – een soort garnalenpasta. Maar trassi stinkt als de neten. Dat buren daar wel eens over hebben geklaagd, kan ik me goed voorstellen. Vroeger was het stankoverlast. Maar sinds Fortuyn is het een cultureel probleem en moest oma ‘maar in haar eigen land gaan koken’.”</i>
      </blockquote>
      <p>En die waarneming snappen we niet helemaal. Fortuyn en koken associeert een ieder met zijn opmerking tegen Wouke van Scherrenburg in maart 2002: “Mevrouw, ga lekker naar huis, koken, veel beter.” Wie op zijn beurt stankoverlast als cultureel probleem op de kaart zette was Alexander Pechtold. De toenmalige D66-leider zei in 2009 in het programma <i>Zomergasten</i> dat ‘een onbekend luchtje in het trapportaal kan bevreemdend werken als je dat niet kan plaatsen, omdat je geen kosmopoliet bent’. Maar dat ging over Geert Wilders en het PVV-electoraat.</p>
      <p>Enfin, verdere opmerkingen van Fortuyn over culinaire aangelegenheden en stankoverlast in het bijzonder zijn schrijver dezes verder onbekend.</p>
      <p>Daarom een lezersoproep: Kunt u zich herinneren dat Fortuyn in zijn tijd zei dat al dan niet Indische omaatjes maar in hun eigen land moesten gaan koken? Onder hen die <i>TPO</i> het bewijs weten te leveren verloten we een levenslang abonnement op <i>TPO+</i> <a href="https://tpo.nl/soon/">ter waarde van 1500 euro</a>.</p>
    </article>
  </body>
</html>