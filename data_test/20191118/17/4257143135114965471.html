<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/18/egy-sportagban-mar-wales-a-jobb"/>
    <meta property="og:site_name" content="infostart"/>
    <meta property="article:published_time" content="2019-11-18T17:38:00+00:00"/>
    <meta property="og:title" content="Egy sportágban már Wales a jobb"/>
    <meta property="og:description" content="A magyar férfi csapat 7-5-ös vereséget szenvedett Wales együttesétől a svédországi Helsingborgban zajló curling Európa-bajnokságon."/>
  </head>
  <body>
    <article>
      <h1>Egy sportágban már Wales a jobb</h1>
      <address><time datetime="2019-11-18T17:38:00+00:00">18 Nov 2019, 17:38</time> by <a rel="author">Infostart / MTI</a></address>
      <h3>A magyar férfi csapat 7-5-ös vereséget szenvedett Wales együttesétől a svédországi Helsingborgban zajló curling Európa-bajnokságon.</h3>
      <p>A nemzetközi szövetség honlapja szerint a B divíziós, azaz második vonalbeli összecsapáson a walesiek a második szakaszban már 4-1-re vezettek, és bár a magyaroknak a folytatásban sikerült közelebb kerülniük az ellenfélhez, az egyenlítés végül elmaradt. A magyarok az első két találkozójukat megnyerték, ez volt az első vereségük az Eb-n.</p>
      <p>A férfiaknál két nyolcas csoportban zajlanak a B divíziós küzdelmek, az elsők rögtön a négy közé jutnak, míg a másodikok és harmadikok keresztbe játszanak az elődöntőbe kerülésért, majd a finalisták lépnek az A divízióba. A magyarok most másodikak holtversenyben Walesszel és Csehországgal.</p>
      <p>A magyar női csapat hétfőn 10-3-ra verte a litvánokat, 19 órától pedig az angolokkal találkozik.</p>
      <p>A nőknél a tízcsapatos másodosztályból az első négy játszhat az elődöntőben, amelynek győztesei feljutnak az élvonalba. A magyarok négy fordulót követően két-két győzelemmel és vereséggel ötödikek.</p>
    </article>
  </body>
</html>