<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/k-piatekas-isvyksiu-i-kita-komanda-kai-busiu-vertas-70-mln-euru/73271"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-18T17:15:21+00:00"/>
    <meta property="og:title" content="K. Piatekas: &quot;Išvyksiu į kitą komandą, kai būsiu vertas 70 mln. eurų&quot;"/>
    <meta property="og:description" content="Sunkiai antrąjį sezoną &quot;Serie A&quot; pirmenybėse pradėjęs Krzystofas Piatekas nepaliks &quot;Milan&quot; komandos iki tol, kol neįrodys savo vertės."/>
  </head>
  <body>
    <article>
      <h1>K. Piatekas: "Išvyksiu į kitą komandą, kai būsiu vertas 70 mln. eurų"</h1>
      <address>
        <time datetime="2019-11-18T17:15:21+00:00">18 Nov 2019, 17:15</time>
      </address>
      <p>Sunkiai antrąjį sezoną "Serie A" pirmenybėse pradėjęs Krzystofas Piatekas nepaliks "Milan" komandos iki tol, kol neįrodys savo vertės.</p>
      <p>Praėjusį sezoną įspūdingai Italijos pirmenybėse su "Genoa" startavęs lenkas žiemą persikėlė į "Milan" ir iki pat sezono pabaigos demonstravo gerą rezultatyvumą.</p>
      <p>Visgi ši sezonas jam yra gerokai sudėtingesnis: per 12 rungtynių įmušti tik trys įvarčiai, o net du iš jų – nuo 11 m. žymos.</p>
      <p>24-erių metų futbolininkas pripažįsta, kad nėra geriausioje formoje, tačiau tvirtina, kad dar "atidirbs" tą sumą, už kurią "Milan" klubas įgijo teises į jį.</p>
      <p>"Mano transferas į "Milan" įvyko taip greitai, kad aš net nespėjau užduoti klausimų", – žiemos transferų langą prisiminė lenkas.</p>
      <p>"Esu susikoncentravęs į darbą, nes futbole visada ieškai naujų tikslų ir siekių. Dabar esu vertas 38 mln. eurų, tačiau kitą kartą, kai išvyksiu į kitą komandą, noriu, kad mano vertė būtų 60-70 mln. eurų.</p>
      <p>Turiu būti ambicingas ir sunkiai dirbsiu dėl šio tikslo. Mano karjera dar tik prasideda ir tai yra vos antras sezonas "Serie A" pirmenybėse, kurios yra vienos geriausios visame pasaulyje", – tęsė puolėjas.</p>
      <p>Paklaustas apie kritiką, kurios jau susilaukė žaisdamas "Milan" klube, K. Piatekas atsakė: "Aš dažnai pasižiūriu į veidrodį ir žinau, kad kaltinti galiu tik save patį.</p>
      <p>Sezono pradžioje komandai sunkiai sekėsi kurti progas, tačiau dabar tobulėjame ir neabejoju, kad netrukus vėl švęsiu savo įvarčius. Italijoje tu vieną dieną gali būti futbolo popiežiumi, o kitą – blogiausiu žaidėju pasaulyje. Visgi manęs nė kiek nejaudina laikraščių antraštės."</p>
    </article>
  </body>
</html>