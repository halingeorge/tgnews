<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3378144/ahmet-hakan-ile-kemal-ozturk-arasinda-ifsa-tartismasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T17:08:00+00:00"/>
    <meta property="og:title" content="Ahmet Hakan ile Kemal Öztürk arasında ifşa tartışması"/>
    <meta property="og:description" content="Cumhurbaşkanı Recep Tayyip Erdoğan’ın başbakanlığı döneminde danışmanlığını da yapan eski Anadolu Ajansı Genel Müdürü Kemal Öztürk'ün &quot;Ben istemeden ertesi günün gazete manşetlerini bana gönderip 'Uygun mudur?' diye soruyorlardı&quot; açıklamasının ardından başlayan tartışma sürüyor."/>
  </head>
  <body>
    <article>
      <h1>Ahmet Hakan ile Kemal Öztürk arasında ifşa tartışması</h1>
      <h2>Cumhurbaşkanı Erdoğan'ın başbakanlığı döneminde danışmanlığını yapan Kemal Öztürk kendisini “iki eksikli ifşa yapmakla” suçlayan Hürriyet Gazetesi Genel Yayın Yönetmeni Ahmet Hakan’a cevap verdi.</h2>
      <address>
        <time datetime="2019-11-18T17:08:00+00:00">18 Nov 2019, 17:08</time>
      </address>
      <p>Cumhurbaşkanı Recep Tayyip Erdoğan’ın başbakanlığı döneminde danışmanlığını da yapan eski Anadolu Ajansı Genel Müdürü Kemal Öztürk'ün "Ben istemeden ertesi günün gazete manşetlerini bana gönderip 'Uygun mudur?' diye soruyorlardı" açıklamasının ardından başlayan tartışma sürüyor.</p>
      <p>Gazeteci Çağlar Cilara’nın YouTube’daki programına konuk olan Kemal Öztürk, 2007-2011 arası, dönemin Başbakanı Recep Tayyip Erdoğan’a danışmanlık yaptığını hatırlatarak şunları söylemişti:</p>
      <p>Bugün çok bağımsız ve çok özgür gazetecilik yaptığını söyleyen arkadaşlarımız, o zamanlar gazete yönetiyorlardı. Ve ben istemeden, ertesi günün gazete manşetlerini bana gönderiyorlardı. ‘Uygun mudur’ diye soruyordu ve öyle yayınlıyordu.</p>
      <h3>"KARŞIMIZDA İKİ EKSİKLİ BİR İFŞA VAR"</h3>
      <p>Öztürk’ün sosyal medyada da tartışma konusu olan ifadelerini Hürriyet’teki köşesine taşıyan Ahmet Hakan, Öztürk’ün cesaretsiz olmakla suçladı.</p>
      <p>"İsim vermiyor Kemal Öztürk. Daha da önemlisi... ‘Uygun mudur’ diye manşet gönderen gazete yöneticilerine ne cevap verdiğini de söylemiyor” diyen Hakan, Öztürk’e “Karşımızda iki eksikli bir ifşa var. Eksiksiz bir ifşa cesarettir. İki eksikli ifşa ise çöptür!” ifadeleriyle yüklendi.</p>
      <h3>ÖZTÜRK'TEN HAKAN'A İFŞA CEVABI</h3>
      <p>Öztürk’ün 2007-2011 yılları arasında yaptığı danışmanlık görevine dair açıklamaları o gün gazetelerde genel yayın yönetmeni olarak görev yapan birçok ismi zan altında bıraktı. Hakan’ın “cesaret” üzerinden Öztürk’e yüklenmesine Erdoğan'ın eski danışmanı Öztürk, Twitter’dan cevap verdi.</p>
      <p>Hürriyet’te eve tebligat yoluyla işten çıkarılan gazetecilerin ardından gazetenin tepesinde bulunan Vahap Munyar’ın istifasını hatırlatan Öztürk, “Cesaret gösterilecek yeri karıştırmamak lazım!” dedi.</p>
      <p>Öztürk tweet'inde şunları yazdı:</p>
      <blockquote>Ahmet Hakan “isim açıklamak cesaret ister” diye yazmış bana. Bir isim açıklayayım: Çalışma arkadaşları işten çıkarıldığı için CESURCA itiraz eden ve Hürriyet genel yayın yönetmenliğinden istifa eden adamın adı Vahap Munyar’dır Cesaret gösterilecek yeri karıştırmamak lazım!</blockquote>
    </article>
  </body>
</html>