<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426004/iatriko-isodynamo-sta-nhsia-proteinei-o-kyr-belopoylos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T17:00:01+00:00"/>
    <meta property="og:title" content="Ιατρικό ισοδύναμο στα νησιά προτείνει ο Κυρ. Βελόπουλος"/>
    <meta property="og:description" content="Τη θεσμοθέτηση ιατρικού ισοδύναμου για τα νησιά, προτείνει ο πρόεδρος της «Ελληνικής Λύσης» κ. Κυριάκος Βελόπουλος."/>
  </head>
  <body>
    <article>
      <h1>Ιατρικό ισοδύναμο στα νησιά προτείνει ο Κυρ. Βελόπουλος</h1>
      <address>
        <time datetime="2019-11-18T17:00:01+00:00">18 Nov 2019, 17:00</time>
      </address>
      <p>
        <b>Τη θεσμοθέτηση ιατρικού ισοδύναμου για τα νησιά, προτείνει ο πρόεδρος της «Ελληνικής Λύσης» κ. Κυριάκος Βελόπουλος.</b>
      </p>
      <p>Επί του θέματος, κατέθεσε ερώτηση προς τον υποργό Υγείας, κ. Βασίλη Κικίλια, στην οποία αναφέρει τα εξής:<br/>«Κύριε υπουργέ, η Σύμη είναι ένα ακριτικό νησί, του οποίου οι κάτοικοι γνωρίζουν από πρώτο χέρι τι θα πει εγκατάλειψη από το κράτος. Στο νησί υπήρχαν μόνο δύο αγροτικοί γιατροί, εκ των οποίων μάλιστα ο ένας παραιτήθηκε λόγω υπερκόπωσης και τώρα το νησί έχει μείνει μόνο με έναν αγροτικό γιατρό.</p>
      <p>Είναι λοιπόν προφανής η ανάγκη ενίσχυσης της ιατρικής περίθαλψης στο νησί. Μάλιστα, κάποιοι τοπικοί φορείς έχουν προβεί στη σύνταξη μιας πρότασης, και δη τη θέσπιση ιατρικού ισοδύναμου (ή ισοδύναμου υγείας) όπως το ονομάζει, στα πρότυπα του μεταφορικού ισοδύναμου.</p>
      <p>Συγκεκριμένα προτείνει:<br/>Α) Τη θεσμοθέτηση αντίστοιχου νόμου με αυτόν του μεταφορικού ισοδύναμου, ώστε να επιτευχθεί ισοδύναμη περίθαλψη των κατοίκων της νησιωτικής Ελλάδος, όπως άλλωστε προβλέπει και το Σύνταγμα, με επιστροφή στους ασθενείς μέρους ή του συνόλου της αμοιβής ιατρών, εφόσον η ειδικότητά τους δεν εξυπηρετείται στον τόπο κατοικίας τους και κάλυψη μέρους των νοσηλίων κατοίκων περιοχών χωρίς νοσοκομείο.</p>
      <p>Β) Κίνητρα διπλασιασμού του χρόνου υπηρεσίας τους σε γιατρούς, ώστε να διαλέγουν νησιωτικές και δη ακριτικές περιοχές για τη θητεία τους ως αγροτικοί ή στρατιωτικοί γιατροί ή ακόμη και για την εκπαίδευσή τους στην ιατρική ειδικότητα που επιλέγουν.</p>
      <p>Γ) Συνδυασμός παραθερισμού και έμμισθης υπηρεσίας σε γιατρούς που επιθυμούν να επισκεφθούν τα νησιά και κίνητρα για να το πράξουν και τους χειμερινούς μήνες.</p>
      <p>Δ) Αξιοποίηση της τηλεϊατρικής τρίτης γενιάς, με επανδρωμένα και ενεργά Κέντρα Υγείας.</p>
      <p><b>Ερωτάται ο κ. Υπουργός</b><br/>Πρώτον, γνωρίζετε το πρόβλημα της ιατρικής και φαρμακευτικής περίθαλψης που αντιμετωπίζουν οι κάτοικοι του δήμου Σύμης;</p>
      <p>Δεύτερον, προτίθεσθε να υλοποιήσετε τις ανωτέρω αξιόλογες προτάσεις, που έγιναν από ανθρώπους που βιώνουν το πρόβλημα καθημερινά;</p>
      <p>
        <b>Ο ερωτών βουλευτής<br/>Κυριάκος Βελόπουλος».</b>
      </p>
    </article>
  </body>
</html>