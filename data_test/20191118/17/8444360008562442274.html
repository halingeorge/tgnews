<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/i-ispania-apelaynei-stis-ipa-ton-steno-synergati-tou-tsaves-stratigo-karvaxal/2918385/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T17:00:38+00:00"/>
    <meta property="og:title" content="Η Ισπανία απελαύνει στις ΗΠΑ τον στενό συνεργάτη του Τσάβες, στρατηγό Καρβαχάλ"/>
    <meta property="og:description" content="O στρατηγός Καρβαχάλ συνελήφθη από την ισπανική αστυνομία έπειτα από αμερικανικό αίτημα στη Μαδρίτη όπου είχε φθάσει από τη Βενεζουέλα."/>
  </head>
  <body>
    <article>
      <h1>Η Ισπανία απελαύνει στις ΗΠΑ τον στενό συνεργάτη του Τσάβες, στρατηγό Καρβαχάλ</h1>
      <h2>O στρατηγός Καρβαχάλ συνελήφθη από την ισπανική αστυνομία έπειτα από αμερικανικό αίτημα στη Μαδρίτη όπου είχε φθάσει από τη Βενεζουέλα.</h2>
      <address><time datetime="2019-11-18T17:00:38+00:00">18 Nov 2019, 17:00</time> by <a rel="author">Newsit Newsroom</a></address>
      <p>To Ανώτατο Δικαστήριο στην Ισπανία ανακοίνωσε σήμερα ότι <b>θα απελάσει στις Ηνωμένες Πολιτείες τον πρώην επικεφαλής των υπηρεσιών πληροφοριών του στρατού της Βενεζουέλας</b>, Ούγκο Καρβαχάλ, αναιρώντας προγενέστερη απόφασή του να απορρίψει το αίτημα.</p>
      <p>Ο Καρβαχάλ, συνεργάτης του εκλιπόντος σοσιαλιστή ηγέτη της Βενεζουέλας Ούγκο Τσάβες, καταζητείται από τις αμερικανικές αρχές με κατηγορίες για διακίνηση ναρκωτικών.</p>
      <p>Ο ίδιος είχε αρνηθεί νωρίτερα τις κατηγορίες ότι συνεργάστηκε με τις Ένοπλες Επαναστατικές Δυνάμεις της Κολομβίας για να βοηθήσει στο λαθρεμπόριο κοκαΐνης στις ΗΠΑ.</p>
      <p>Το δικαστήριο σε γραπτή απόφασή του αναφέρει ότι <b>υπάρχουν “επαρκή αποδεικτικά στοιχεία για να αιτιολογηθεί η έκδοση”.</b></p>
      <p>Η απόφαση αναφέρει για τον Καρβαχάλ ότι υπήρχε “συνεχής και οργανωμένη συμπεριφορά σε σχέση με τη διακίνηση ναρκωτικών που διενεργείτο επί 20 χρόνια, και ότι αυτό συνιστά το αδίκημα της συμμετοχής σε εγκληματική οργάνωση και συνεργασίας με τρομοκρατική οργάνωση”.</p>
      <p>O πρώην στρατηγός Καρβαχάλ <a href="https://www.newsit.gr/kosmos/venezouela-proin-stratigos-pou-stirizei-ton-gkouaido-synelifthi-gia-emporio-narkotikon/2758085/"><b>συνελήφθη από την ισπανική αστυνομία</b> </a>έπειτα από αμερικανικό αίτημα στις 12 Απριλίου στη Μαδρίτη όπου είχε φθάσει, έχοντας διαφύγει από τη Βενεζουέλα με πλοίο μέχρι τη Δομινικανή Δημοκρατία.</p>
      <p>Αφέθηκε ελεύθερος τον Σεπτέμβριο με την απαγόρευση να φύγει από τη χώρα, μετά την απόρριψη του αιτήματος έκδοσής του από το Ανώτατο Δικαστήριο της Ισπανίας.<b> Ο ίδιος αρνείται οποιαδήποτε εμπλοκή στη διακίνηση ναρκωτικών.</b></p>
      <p>Τα ισπανικά μέσα ενημέρωσης μετέδωσαν την περασμένη εβδομάδα ότι η αστυνομία αναζητούσε τον Καρβαχάλ, καθώς δεν τον είχε βρει στο σπίτι όπου διέμενε στη Μαδρίτη.</p>
    </article>
  </body>
</html>