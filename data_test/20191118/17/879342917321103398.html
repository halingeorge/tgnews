<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/18/pogljad/ekonomika/byudzhet-ukrayiny-2020-rik-chy-chekaty-ukrayincyam-radykalnyx-zrushen"/>
    <meta property="og:site_name" content="Слово і Діло"/>
    <meta property="article:published_time" content="2019-11-18T17:02:01+00:00"/>
    <meta property="og:title" content="Бюджет України на 2020 рік: чи чекати українцям радикальних зрушень"/>
    <meta property="og:description" content="15 листопада Верховна рада ухвалила державний бюджет на 2020 рік у другому читанні та в цілому."/>
  </head>
  <body>
    <article>
      <h1>Бюджет України на 2020 рік: чи чекати українцям радикальних зрушень</h1>
      <address><time datetime="2019-11-18T17:02:01+00:00">18 Nov 2019, 17:02</time> by <a rel="author">Ярослав Жаліло, Василь Юрчишин</a></address>
      <p>
        <b>Державний бюджет на 2020 рік схожий на кошторис нинішнього року, радикальних зрушень не передбачається. Таку думку в коментарі «Слово і Діло» озвучив президент Центру антикризових досліджень Ярослав Жаліло.</b>
      </p>
      <p>Економіст звернув увагу, що в бюджеті на 2020 рік закладено більш оптимістичний курс валют, ніж показник, який передбачено в цьогорічному кошторисі. Однак у цілому якихось кардинальних зрушень кошторис не передбачає, уточнив експерт.</p>
      <p>На його погляд, уряд намагається акцентувати увагу на дорожньому будівництві, що непогано.</p>
      <p>«<i>Традиційно і очікувано те, що відновили депутатську субвенцію регіонам за рахунок того, що зменшили державний фонд регіонального розвитку. У першому читанні уряд намагався діяти за законом, але потім відновили субвенцію</i>», – зазначив Жаліло.</p>
      <p>Експерт також додав, що на 2020 рік скорочено видатки на субсидії, що пов'язано з підвищенням загальних доходів населення. Частина домогосподарств виходить з системи субсидування, уточнив він.</p>
      <p>Економіст зазначив, що номінальне зростання заробітної плати за 9 місяців було на рівні 18%, що не могло не позначитися на розмірі доходів. При цьому тарифи залишаються приблизно на попередньому рівні, додав Жаліло.</p>
      <p>В цілому, за його словами, всі бюджети в Україні вимушено соціально-орієнтовані.</p>
      <related>
        <a href="https://www.slovoidilo.ua/2019/11/14/infografika/polityka/vnochi-abo-yalynku-koly-uxvalyuvaly-derzhbyudzhet-2000-2019-rokax"/>
      </related>
      <p>«<i>Зважаючи, як рахувати, але понад 60% стандартно йде на фінансування бюджетних потреб. Апріорі всі наші бюджети соціально-орієнтовані. Чи підвищилася соціальна орієнтація проти поточного року? Цього не варто було навіть чекати, грошей і без цього бракує. Чи орієнтований бюджет на розвиток? Радикально – також ні. Хіба що Мінрегіон акцентує на тому, щоб були проєкти розвитку. Однак немає радикальних змін, які давали б підстави говорити, що кошторис на 2020 рік – бюджет розвитку</i>», – прокоментував Ярослав Жаліло.</p>
      <p>За словами економіста, від початку не можна було розраховувати на бюджет розвитку. Він аргументував, щоб досягти змін в основі бюджетної політики, потрібно передбачати фундаментальні зміни в податковій політиці, міжбюджетних взаємовідносинах, плануванні бюджету.</p>
      <p>«<i>Поки цього не зроблено, розраховувати на те, що можна планувати більш чітку орієнтацію бюджету на розвиток, не доводиться</i>», – констатував Жаліло. Крім того, про те, що не варто розраховувати на кардинально новий бюджет, свідчать ще два фактори, резюмував експерт.</p>
      <p>Він також нагадав, що бюджет-2020 розроблявся колишнім складом Мінфіну та до того, як уряд презентував програму діяльності.</p>
      <p>Директор економічних програм Центру Разумкова Василь Юрчишин, своєю чергою, зауважив, що зростання мінімальних соціальних стандартів у 2020 році буде символічним.</p>
      <p>Економіст акцентував, що у 2020 році соціальні програми навряд чи зможуть розширити. До них можна віднести підвищення мінімальних соціальних стандартів: зарплат, пенсій, прожиткового мінімуму. На думку експерта, підвищення буде символічним.</p>
      <p>Він додав, що навряд чи можна очікувати, що завдяки підвищенню соцстандартів вдасться простимулювати і внутрішнє споживання.</p>
      <p>«<i>Загалом Україні потрібен перехід на нову модель економічного зростання. Зараз у нас величезний споживчий розрив. У першому і другому кварталах витрати на кінцеве споживання можна порівняти з рівнем ВВП. Те, що ми створювали, відразу і проїдалося. Рівень інвестицій вкрай низький, щоб можна було очікувати розвитку нових економічних ніш</i>», – підсумував Василь Юрчишин.</p>
      <p>Нагадаємо, Верховна рада ухвалила державний бюджет на 2020 рік у другому читанні і в цілому.</p>
      <p>Раніше «Слово і Діло» проаналізувало, <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu">на що і скільки в наступному році будуть витрачати бюджетні кошти.</a></p>
      <p>Також «Слово і Діло» писало, <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom">як основні показники бюджету-2020 відрізняються від проєкту на 2019-й.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/14/infografika/polityka/vnochi-abo-yalynku-koly-uxvalyuvaly-derzhbyudzhet-2000-2019-rokax"/>
        <a href="https://www.slovoidilo.ua/2019/11/14/infografika/polityka/rada-uxvalyla-byudzhet-2020-yak-holosuvaly-nardepy"/>
        <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu"/>
        <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom"/>
      </related>
    </article>
  </body>
</html>