<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/samsung-si-udajne-necha-petinu-mobilu-vyrobit-firmou-wingtech/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-18T17:30:31+00:00"/>
    <meta property="og:title" content="Samsung si údajně nechá pětinu mobilů vyrobit firmou Wingtech"/>
    <meta property="og:description" content="V dnešní době není neobvyklé, pokud si výrobci mobilních telefonů nechávají ve skutečnosti vyrábět mobily jinou společností. Takovým firmám se říká ODM (Original Device Manufacturer) a vůbec nenabízí mobily pod vlastní značkou. V podstatě se živí jen produkcí pro známější značky. Samsung v této oblasti koketuje s ODM společnostmi nějakou dobu. První mobil byl takto […]"/>
  </head>
  <body>
    <article>
      <h1>Samsung si údajně nechá pětinu mobilů vyrobit firmou Wingtech</h1>
      <address><time datetime="2019-11-18T17:30:31+00:00">18 Nov 2019, 17:30</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>V dnešní době není neobvyklé, pokud si výrobci mobilních telefonů nechávají ve skutečnosti vyrábět mobily jinou společností. Takovým firmám se říká ODM (Original Device Manufacturer) a vůbec nenabízí mobily pod vlastní značkou. V podstatě se živí jen produkcí pro známější značky. Samsung v této oblasti koketuje s ODM společnostmi nějakou dobu. První mobil byl takto <a href="https://dotekomanie.cz/2018/10/samsung-galaxy-a6s/">vyroben v roce 2018</a> a i letos jsme se dočkali Samsung mobilu, který byl ve <a href="https://dotekomanie.cz/2019/08/samsung-si-nechava-vyrabet-novinku-galaxy-a10s/">skutečnosti vyroben jinou firmou</a>.</p>
      <h3>Samsung a ODM</h3>
      <p>Zatím se dalo vše označit v případě Samsungu za pokusy a testování takového způsobu spolupráce. Sice má společnost dostatečnou kapacitu na výrobu velkého množství smartphonů, ale zde jde hlavně o peníze. ODM firmy totiž mohou nabídnout nižší výrobní náklady. Po prvních pokusech se Samsung zřejmě rozhodl pro větší produkci mimo vlastní továrny.</p>
      <p>Dle dostupných informací Samsung přesune výrobu pětiny mobilů na společnost Wingtech. Ta bude mít na starost převážně levnější zařízení, přičemž Samsung bude pokračovat ve výrobce dražších modelů ve Vietnamu a Indii. Wingtech působí v Číně a pravděpodobně bude mít na starost modely řady Galaxy A. Konkrétně by se měl postarat o produkci 60 milionů mobilů pro příští rok.</p>
      <figure>
        <img src="https://dotekomanie.cz/wp-content/uploads/2019/08/Galaxy-A10s_Product_Key-Visual-1-2344x1653x.jpg"/>
      </figure>
      <p>Wingtech není v této oblasti nováčkem. Nejenže již jednou spolupracoval se Samsungem, ale stará se o výrobu smartphonů pro společnosti Huawei, Xiaomi a Oppo. Je tedy možné, že díky této spolupráci se dočkáme levnějších novinek v základní třídě, které by mohly být konkurenceschopnější. Právě cena je rozhodující v této kategorii a právě firmy jako Huawei a Xiaomi v tomto segmentu drtí konkurenci.</p>
      <footer>Zdroj: <a href="https://www.gsmarena.com/samsung_to_offload_a_fifth_of_its_production_to_chinese_odm-news-40144.php#c4ca4/">gsmarena.com</a></footer>
    </article>
  </body>
</html>