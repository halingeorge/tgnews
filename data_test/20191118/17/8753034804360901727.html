<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/debatt/i/70oWyw/trist-og-usaklig-omtale-av-ropstad"/>
    <meta property="og:site_name" content="Aftenbladet"/>
    <meta property="article:published_time" content="2019-11-18T17:00:00+00:00"/>
    <meta property="og:title" content="Sigmund Lende: – Trist og usaklig omtale av Ropstad"/>
    <meta property="og:description" content="DEBATT: Aftenbladets omtale av Kjell Ingolf Ropstad i lederen 14. november viser at objektiviteten er forlatt."/>
  </head>
  <body>
    <article>
      <h1>Sigmund Lende: – Trist og usaklig omtale av Ropstad</h1>
      <h2>DEBATT: Aftenbladets omtale av Kjell Ingolf Ropstad i lederen 14. november viser at objektiviteten er forlatt.</h2>
      <address><time datetime="2019-11-18T17:00:00+00:00">18 Nov 2019, 17:00</time> by <a rel="author">Sigmund Lende</a></address>
      <p>Under tittelen «Skivebom fra Ropstad» brukes bl.a. disse ord for å karakterisere Ropstad: Fullstendig hjelpeløs, det reneste vrøvl, hører ingen steder hjemme, direkte uredelig, skivebom. Dette er uttrykk som viser at objektiviteten er forlatt. Og det er åpenbart at bak dette ligger mye mer enn <a href="https://no.wikipedia.org/wiki/Kjell_Ingolf_Ropstad">Ropstads</a> siste angrep på miljøbevegelsens menneskesyn. Han har fått unngjelde for at han var talsmann for den del av KrF som ikke ville være med <a href="https://no.wikipedia.org/wiki/Knut_Arild_Harei">Knut Arild Hareide</a>, og for å ha splittet KrF. Han er blitt mørkemannen som stadig blir demonisert.</p>
      <aside>
        <a href="https://www.aftenbladet.no/article/sa-GGXEym.html">Sterke reaksjoner på Ropstad-utspill om menneskesyn</a>
      </aside>
      <h3>Hareide drev uredelig spill</h3>
      <p>Det er grunn til å minne om at den som virkelig splitter, er den som vil styre partiet vekk fra den gamle kursen. Derfor er det Hareide som drev med uredelig spill. For KrF har alltid hatt en borgerlig ideologisk basis, og det ville Hareide ha slutt på.</p>
      <blockquote>Ropstad har fått unngjelde for at han var talsmann for den del av KrF som ikke ville være med Hareide, og for å ha splittet KrF.</blockquote>
      <p>Selv om det tilsynelatende er en del fellestrekk mellom sosialisme og kristne verdier, er det en vesentlig forskjell: Spissformulert betyr sosialisme likhet for alle, alle skal helst være like og behandles likt. Men i det kristne budskapet er enkeltmennesket i sentrum. Vi er alle unike og forskjellige individ, og hver enkelt behandles alt etter behov og egenart.</p>
      <p>En av KrFs kjernesaker er at mennesket er skapt i Guds bilde og har en verdi som ikke kan graderes etter funksjon. Det bør ikke overraske noen at Ropstad har behov for å flagge dette, særlig i et samfunn som blir gradvis mer sekularisert. For det er ikke bare miljøbevegelsen som mener at mennesket tilhører dyreriket, at det ikke finnes noe liv etter døden, at det menneskelige foster bare er en celleklump som kan velges bort og foster med Downs syndrom kan lukes vekk.</p>
      <h3>Lite igjen av respekten</h3>
      <p>Aftenbladets omtale av Ropstad er bare trist og usaklig. Og det viser at det er lite igjen av respekten for de kristne grunnverdier, som var grunnlegger Oftedals viktigste anliggende da han startet utgivelsen av Stavanger Aftenblad.</p>
      <aside>
        <a href="https://www.aftenbladet.no/article/sa-JoX8PR.html">Aftenbladets leder 14.11.: Skivebom fra Ropstad</a>
      </aside>
      <aside>
        <a href="https://www.aftenbladet.no/article/sa-wPklo4.html">Ballongdyret i Åpenbaringen</a>
      </aside>
      <aside>
        <a href="https://www.aftenbladet.no/article/sa-GGXEym.html">Sterke reaksjoner på Ropstad-utspill om menneskesyn</a>
      </aside>
      <aside>
        <a href="https://www.aftenbladet.no/article/sa-wPklo4.html">Ballongdyret i Åpenbaringen</a>
      </aside>
      <aside>
        <a href="https://www.aftenbladet.no/article/sa-vQGpbl.html">Ropstad: Unødvendig å utrede forbud mot homoterapi</a>
      </aside>
    </article>
  </body>
</html>