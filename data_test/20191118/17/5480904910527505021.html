<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pocet-mist-ve-statni-sprave-by-se-mel-snizit-o-vice-nez-2000/1822010?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T17:36:00+00:00"/>
    <meta property="og:title" content="Počet míst ve státní správě by se měl snížit o více než 2000"/>
    <meta property="og:description" content="Praha - K lednu příštího roku ubude ve státní službě meziročně 2089 míst, o schválení návrhu ministerstva vnitra informovala novináře místopředsedkyně vlády Alena Schillerová (ANO). Pravděpodobně půjde o největší redukci od doby, co platí zákon o státní službě. Ubýt má podle dokumentu, který shrnuje plánované změny ve všech resortech, zhruba 2,6 procenta úřednických pozic."/>
  </head>
  <body>
    <article>
      <h1>Počet míst ve státní správě by se měl snížit o více než 2000</h1>
      <address><time datetime="2019-11-18T17:36:00+00:00">18 Nov 2019, 17:36</time> by <a rel="author" href="http://www.ctk.cz/" target="_blank">ČTK</a></address>
      <p>Praha - K lednu příštího roku ubude ve státní službě meziročně 2089 míst, o schválení návrhu ministerstva vnitra informovala novináře místopředsedkyně vlády Alena Schillerová (ANO). Pravděpodobně půjde o největší redukci od doby, co platí zákon o státní službě. Ubýt má podle dokumentu, který shrnuje plánované změny ve všech resortech, zhruba 2,6 procenta úřednických pozic.</p>
      <p>K počátku letošního roku zrušila vláda zhruba 860 míst. Nové změny tak budou zřejmě největší za pět let. Od ledna příštího roku by mělo být ve státní správě celkově 75.754 míst, na platy úředníků má jít téměř 35,8 miliardy korun. Největší změny podle dokumentu čekají úřad vlády, ministerstvo financí a finanční úřady, Českou správu sociálního zabezpečení či úřady práce. Ministerstvo zahraničí do změn promítlo založení nové ambasády v Singapuru, řekl po zasedání vlády ministr zahraničí Tomáš Petříček (ČSSD).</p>
      <p>Celkem na ministerstvu zahraničí klesne počet pozic o devět, má se reorganizovat ekonomicko-provozní sekce. Se zastupitelským úřadem v Singapuru přibudou čtyři služební místa. </p>
      <p> V rámci změn ve vedení odboru válečných veteránů na ministerstvu obrany se diskutuje také o jeho dosavadním šéfovi Eduardovi Stehlíkovi. Celkově má ministerstvo obrany podle dokumentu kvůli řadě organizačních změn ztratit 61 míst.</p>
      <p>Na úřadu vlády klesne počet úředníků o 135. Je to zejména proto, že se přesune agenda sociálního začleňování na ministerstvo pro místní rozvoj (MMR). Tím se převede 120 systematizovaných míst. MMR se tak stane jedním z mála úřadů, kterému počet pozic vzroste. Kromě sociálního začleňování bude zřizovat oddělení pro projekt Restart určený pro uhelné regiony. Celkově podle dokumentu získá 66 míst.</p>
      <p>Na ministerstvu financí se má snížit počet služebních míst o 138, změny se týkají hlavně úseku finančního řízení a auditu. O téměř 500 míst pak ubude na finančních úřadech, výrazně také klesne počet jejich vedoucích pracovníků.</p>
      <p>Organizační změny čekají podle návrhu také ministerstvo sociálních věcí, na kterém klesne počet míst o 99. Cílem změn je "vytvoření tematicky zaměřených organizačních útvarů, které přispěje ke komplexnímu a nesegmentovanému uchopení zásadních otázek sociální politiky, jako je podpora rodin a stárnutí populace". V České správě sociálního zabezpečení klesne počet pozic o více než 380, o zhruba 330 míst méně mají mít úřady práce.</p>
      <p>Na ministerstvu vnitra ubude osm míst, celý resort jich ztratí podle dokumentu 46. Počty se sníží zejména v archivech. Ministerstvo životního prostředí přijde o 55 míst, o další pak Česká inspekce životního prostředí či Agentura ochrany přírody a krajiny. Ve Státním fondu životního prostředí se má rušit samostatné oddělení pro norské fondy, vzniknout by měl odbor mezinárodních programů a fondů. Počet míst mají snížit také ministerstvo průmyslu a obchodu, ministerstvo dopravy, ministerstvo zemědělství a pod něj spadající úřady, ministerstvo školství, zdravotnictví a spravedlnosti.</p>
    </article>
  </body>
</html>