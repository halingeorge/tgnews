<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204605-kolomojskij-prosit-u-sudu-dodatkovij-chas-na-pidgotovku-zahistu-u-spravi-privatbanku-onovleno"/>
    <meta property="og:site_name" content="Mind UA"/>
    <meta property="article:published_time" content="2019-11-18T17:00:00+00:00"/>
    <meta property="og:title" content="Коломойський просить у суду додатковий час на підготовку захисту у справі ПриватБанку (ОНОВЛЕНО)"/>
    <meta property="og:description" content="В той же час, компанія ТОВ «Санаторій «Енергетик&quot;з Коломойським подала апеляційну скаргу на рішення суду, який зняв арешт з «дочки» Сбєрбанку»"/>
  </head>
  <body>
    <article>
      <h1>Коломойський просить у суду додатковий час на підготовку захисту у справі ПриватБанку (ОНОВЛЕНО)</h1>
      <h2>В той же час, компанія ТОВ «Санаторій «Енергетик"з Коломойським подала апеляційну скаргу на рішення суду, який зняв арешт з «дочки» Сбєрбанку»</h2>
      <address>
        <time datetime="2019-11-18T17:00:00+00:00">18 Nov 2019, 17:00</time>
      </address>
      <p>Колишні власники ПриватБанку Ігор Коломойський і Геннадій Боголюбов звернулися до лондонського судді з проханням надати їм додатковий час для захисту проти звинувачень про виведення $2,6 млрд з націоналізованого ПриватБанку. Про це <a href="https://www.law360.co.uk/corporate-crime-uk/articles/1220246/ex-privatbank-owners-ask-for-time-to-fight-2-6b-fraud-suit">повідомляє</a> law360.</p>
      <p>У жовтні ПриватБанк <a href="https://mind.ua/news/20203299-privatbank-peremig-v-apelyacijnomu-sudi-londonu-u-spravi-proti-kolomojskogo">виграв апеляцію</a> на це рішення, після чого Високий суд Лондона почне повноцінний розгляд справи.</p>
      <p>Однак Майкл Булс, що представляє Коломойського, попросив суддю Високого суду Брайана Ролінгса дати йому час до 25 лютого, заявивши, що було б нерозумно, якщо Коломойський змушений був би готуватися до захисту всього за 10 днів. Булс додав, що оспорювання юрисдикції вимагає менше роботи, ніж повний судовий розгляд.</p>
      <p>У свою чергу адвокат ПриватБанку Ендрю Хантер виступив проти, заявивши, що невиправдано припускати, що обвинувачені ще не провели докладної підготовки до претензій банку.</p>
      <p>Згодом стало відомо, що Високий суд Лондона <a href="https://ua.interfax.com.ua/news/economic/625324.html">вирішив надати</a> ексвласникам ПриватБанку додатковий час для підготовки до захисту у справі до 10 січня 2020 року.</p>
      <p>В той же час, компанія ТОВ «Санаторій «Енергетик», пов'язана з Ігорем Коломойським і його партнерами, <a href="http://reyestr.court.gov.ua/Review/85584156">подала апеляційну скаргу</a> на рішення Господарського суду Києва, який задовольнив позов Сбєрбанку Росії про зняття арешту з акцій його української «дочки».</p>
      <p>Північний апеляційний госпсуд 12 листопада відкрив апеляційне провадження за апеляційною скаргою санаторію «Енергетик».</p>
      <p>У вересні Апеляційний суд Києва на вимогу ряду компаній, пов'язаних з Коломойським і його партнерами, наклав арешт на акції і нерухоме та рухоме майно українських «дочок» російських держбанків – Сбєрбанку, Промінвестбанку і ВТБ Банку.</p>
      <p>Рішення було прийнято на підставі рішення Арбітражного суду Гааги, який задовольнив позов «приватівців» про стягнення з Росії близько $160 млн за захоплені активи під час анексії Криму.</p>
      <p>Нагадаємо: Господарський суд Києва <a href="https://mind.ua/news/20203394-sud-znyav-aresht-z-akcij-dochki-rosijskogo-sberbanku-v-ukrayini">задовольнив позов</a> Сбєрбанку Росії і постановив зняти арешт і заборони щодо акцій української «дочки» Сбєрбанку і рахунків в цінних паперах. </p>
      <related>
        <h4>Також читайте</h4>
        <a href="https://mind.ua/news/20204525-zelenskij-ne-obgovoryue-z-kolomojskim-derzhavni-spravi-opu"/>
        <a href="https://mind.ua/news/20204491-advokat-yakij-pracyuvav-na-trampa-zahishchatime-interesi-kolomojskogo"/>
        <a href="https://mind.ua/news/20204481-zagalnij-borg-neplatospromozhnih-bankiv-pered-nbu-na-pochatok-listopada-sklav-blizko-46-mlrd-grn"/>
      </related>
    </article>
  </body>
</html>