<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/18/news/juventus_rientro_nazionali_dichiarazioni_emre_can-241350128/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T17:20:00+00:00"/>
    <meta property="og:title" content="Juventus, Emre Can punge i giovani: &quot;Non capiscono l'occasione che hanno&quot;"/>
    <meta property="og:description" content="Il centrocampista, impegnato con la nazionale tedesca, ha fatto il punto sulla sua situazione a Torino (&quot;Le cose non vanno come speravo, ma sono ambizioso"/>
  </head>
  <body>
    <article>
      <h1>Juventus, Emre Can punge i giovani: "Non capiscono l'occasione che hanno"</h1>
      <h2>Il centrocampista, impegnato con la nazionale tedesca, ha fatto il punto sulla sua situazione a Torino ("Le cose non vanno come speravo, ma sono ambizioso e sto imparando qualcosa") e ha bacchettato alcune nuove leve per l'atteggiamento poco professionale: "Non gestiscono bene il loro talento"</h2>
      <address><time datetime="2019-11-18T17:20:00+00:00">18 Nov 2019, 17:20</time> by <a rel="author">DOMENICO MARCHESE</a></address>
      <p><b>TORINO - </b>Ultimo giorno di riposo in casa Juventus prima della ripresa, in programma domani alla Continassa. Il gruppo a disposizione di Sarri tornerà ad essere corposo già nella seduta di allenamento del pomeriggio, quando tornerà a Torino anche Cristiano Ronaldo: un momento atteso dal post partita di Juventus-Milan, disinnescato in ogni caso dalle <a href="https://www.repubblica.it/sport/calcio/serie-a/juventus/2019/11/17/news/cristiano_ronaldo_pace_con_juventus-241283896/">parole di ieri del campione portoghese</a>, che ha ridimensionato le polemiche scoppiate dopo la sostituzione. Oltre a rivedere il tecnico bianconero, CR7 ritroverà anche parte dei compagni: tra mercoledì e giovedì, con tutta probabilità, si svolgerà la cena promessa da Ronaldo ai compagni. Nessuna rappacificazione con lo spogliatoio, atto non necessario vista la comunicazione continua tra il portoghese e alcuni senatori del gruppo, ma un'occasione per cementare ulteriormente i rapporti dopo <a href="https://www.repubblica.it/sport/calcio/serie-a/juventus/2019/11/10/news/juventus-milan_1-0_dybala_entra_e_segna_ronaldo_rompe_con_sarri-240812191/">la reazione non propriamente ortodossa</a>, alimentata dai problemi fisici e dalla delusione per il cambio. Sarà l'occasione anche per parlare finalmente con Sarri, per ripetere al tecnico le stesse parole pronunciate dopo <a href="https://www.repubblica.it/sport/calcio/esteri/2019/11/17/news/qualificazioni_europei_portogallo_cristiano_ronaldo_ok-241274636/">la vittoria con il Lussemburgo</a> che è valsa la qualificazione agli Europei per il Portogallo.</p>
      <h3>Emre Can e il futuro</h3>
      <p>Se la nazionale ha fatto bene a Ronaldo, con <a href="https://www.repubblica.it/sport/calcio/esteri/2019/11/14/news/euro_2020_qualificate_francia_inghilterra_turchia_e_rep_ceca_tripletta_di_ronaldo_quasi_fatta_per_il_portogallo-241137206/">quattro gol in due partite e il sorriso ritrovato</a>, diverso il discorso per Emre Can: ogni qual volta si ritrova a vestire la maglia della Germania, il centrocampista riassaggia il campo, sensazione che manca quando veste il bianconero. "In questo momento le cose non stanno andando come speravo, ma sono un ragazzo ambizioso e sto imparando da questa situazione - ha spiegato Emre Can ai microfoni del quotidiano tedesco Kicker -. Non ho giocato alcuna partita da titolare e non posso essere contento. Nonostante ciò non mi abbatto, continuerò a lavorare su me stesso tra palestra e sessioni extra di allenamento. Il futuro? Nel calcio possono succedere tante cose". Un momento decisamente complicato per colui che, nei programmi bianconeri, sarebbe dovuto diventare una colonna del centrocampo del futuro. L'unica partita da titolare giocata da Emre Can, quella con il Lecce dimenticata nell'intervista dal centrocampista, non può essere un bottino sufficiente per un calciatore ambizioso e giovane come lui. Mentalità che lo porta, spesso, ad essere in contrapposizione con i più giovani: "Non gestiscono bene il loro talento. Anche alla Juve alcuni non capiscono l'occasione che hanno: hanno l'occasione della vita, allenandosi con i professionisti, ma alcuni hanno un linguaggio del corpo che mi fa arrabbiare. Non so se si rendono conto di essere nell'ambiente giusto. Alla Juve vado spesso da questi ragazzi e parlo con loro per cercare di evidenziare quali occasioni gli si aprirebbero dando il massimo. Alcuni però non lo capiscono. Forse il problema riguarda gli stipendi, che ormai sono alti anche per i giovanissimi".</p>
    </article>
  </body>
</html>