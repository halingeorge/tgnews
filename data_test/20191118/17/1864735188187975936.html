<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/tech/batteria-cellulare-carica-1.4894157"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T17:10:35+00:00"/>
    <meta property="og:title" content="I trucchi per far durare di più la batteria del cellulare"/>
    <meta property="og:description" content="Con l’uso intensivo dello smartphone è sempre più importante conoscere i trucchi per prolungare la durata della batteria"/>
  </head>
  <body>
    <article>
      <h1>I trucchi per far durare di più la batteria del cellulare</h1>
      <h2>Con l’uso intensivo dello smartphone è sempre più importante conoscere i trucchi per prolungare la durata della batteria </h2>
      <address><time datetime="2019-11-18T17:10:35+00:00">18 Nov 2019, 17:10</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4894156.1574097036!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Come caricare correttamente la batteria per allungarle la vita</figcaption>
      </figure>
      <p>Una vita sempre connessi, dalla mattina alla sera, con lo <b>smartphone</b> che diventa uno strumento per quasi tutte le attività quotidiane. Proprio per questo è necessario che la <b>batteria</b> del <b>cellulare</b> duri sempre di più: ecco <b>alcuni</b> <b>trucchi</b> che si possono utilizzare per prolungare l’autonomia dello smartphone e avere la carica per tutta la giornata.</p>
      <h3>Batteria: caricarla nel modo corretto</h3>
      <p>Il primo trucco per prolungare la durata della batteria dello smartphone è <b>caricarla nel modo giusto.</b> Anche se le <b>batterie</b> <b>al</b> <b>litio</b> montate sui cellulari più recenti sono senza il cosiddetto “effetto memoria” (in pratica lo smartphone ricorda la percentuale di carica quando si attacca il device al caricabatteria e le riconosce scariche una volta raggiunta tale percentuale), e quindi possono essere ricaricate in qualsiasi momento senza problemi, è giusto sottolineare che <b>i cicli di ricarica non sono infiniti.</b> <br/>Proprio per questo il trucco è quello di non mettere sotto carica lo smartphone quando non è necessario, come non è corretto farlo più volte durante la giornata per magari soli 10 minuti. <b>Meno cariche e più lunghe</b> sono l’approccio giusto per migliorare le prestazioni della batteria e non “bruciare” i cicli di ricarica.</p>
      <h3>Disattivare le funzioni che non vengono utilizzate</h3>
      <p>Controllate mai l’attivazione della funzionalità wireless? <b>Spegnere il Wi-Fi </b>ogni volta che si esce di casa o dall’ufficio e non c’è la rete domestica o aziendale da poter utilizzare aumenta sensibilmente la durata della batteria dello smartphone. Se la funzione resta attiva, infatti, il device continuerà la ricerca delle reti disponibili e consumerà inutilmente la batteria senza un reale vantaggio. <br/><b>Stesso</b> <b>discorso</b> <b>per</b> <b>la</b> <b>geolocalizzazione</b>, funzione preziosa in molti casi ma totalmente inutile se si utilizzano applicazioni che non ne hanno bisogno. Buona norma, in questi casi, è disattivare totalmente la localizzazione per le app che non devono utilizzarla e spuntare l’opzione “solo quando si utilizza l’app” per le altre: la batteria ne trarrà enorme beneficio.</p>
      <h3>La gestione delle notifiche e la luminosità</h3>
      <p>Un’altra opzione che diminuisce sensibilmente la durata della batteria del cellulare è quella delle <b>notifiche</b>. Una buona gestione delle notifiche, infatti, consente al device una maggiore autonomia: il consiglio è quello di disattivare tutte <b>quelle</b> <b>che</b> <b>non sono indispensabili,</b> tenendo attive solo le notifiche delle app che si utilizzano più spesso. <br/>Anche la gestione della <b>luminosità</b> dello schermo dello smartphone gioca un ruolo chiave per la vita della batteria: in questo caso il trucco per farla durare di più è <b>disattivare l’opzione della luminosità automatica,</b> gestendo personalmente il grado di illuminazione dello schermo, aumentandone l’intensità solo se davvero necessario.</p>
      <h3>Aggiornamento del software e assistente vocale</h3>
      <p>Non tutti sanno che tenere lo smartphone aggiornato con <b>l’ultima versione del software disponibile ha effetti benefici </b>anche sulla vita della batteria. Ogni aggiornamento, infatti, ottimizza il sistema operativo del cellulare e gli consente di utilizzare in maniera minore la batteria per attivare le stesse funzioni. <br/>L’ultimo consiglio riguarda gli assistenti vocali: pensate di aver davvero bisogno di Siri e Ok Google sempre attivi sul cellulare? Se si, ad esempio mentre state guidando, lasciateli in modalità on, ma in tutti gli altri casi <b>disattivate l’opzione</b>: forse ci metterete di più per mandare un messaggio o per aggiungere una nota ma la batteria dello smartphone vi ringrazierà sicuramente. <br/><br/><br/><br/>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>