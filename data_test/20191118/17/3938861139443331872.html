<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/krym/_poverneni-ukrayini-korabli-projdut-ekspertizu/938720"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T17:21:00+00:00"/>
    <meta property="og:title" content="Повернені Україні кораблі пройдуть експертизу"/>
    <meta property="og:description" content="Повернені після незаконного захоплення Росією кораблі ВМС ЗС України пройдуть ретельну перевірку. Повідомила про це прес-служба Міністерства закордонних справ України на офіційному сайті. &quot;Після ретельної перевірки й експертизи стане зрозумілим, у якому стані повернуто українські ..."/>
  </head>
  <body>
    <article>
      <h1>Повернені Україні кораблі пройдуть експертизу</h1>
      <address><time datetime="2019-11-18T17:21:00+00:00">18 Nov 2019, 17:21</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938720_w_300.jpg?v=0"/>
        <figcaption>Через 358 днів після незаконного захоплення в районі Керченської протоки українські кораблі повернулись на батьківщину. ФОТО: obozrevatel.com</figcaption>
      </figure>
      <p>Повернені після незаконного захоплення Росією кораблі ВМС ЗС України пройдуть ретельну перевірку.</p>
      <p>Повідомила про це прес-служба Міністерства закордонних справ України на офіційному сайті.</p>
      <p>"Після ретельної перевірки й експертизи стане зрозумілим, у якому стані повернуто українські кораблі, чи було з них вилучено обладнання та документацію", — ідеться в повідомленні.</p>
      <p>Як відзначили у відомстві, попри повернення суден судовий спір між Україною й РФ з морського права в Міжнародному трибуналі ООН не закриють. Позов проти Росії за звинуваченням у порушенні імунітету військових кораблів і 24 членів їх екіпажів суд розгляне найближчими днями.</p>
      <p>"Спір триває. Сформовано арбітражний суд, і вже 21-22 листопада в Гаазі відбудуться перші процесуальні слухання, на яких будуть визначені подальші процедурні питання розгляду справи", — заявили в МЗС.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_rf-gotuyetsya-do-normandskogo-formatu-ekspert-pro-povernennya-korabliv/938682"/>
      </related>
      <blockquote>Окупанти <a href="https://gazeta.ua/articles/krym/_okupanti-povernuli-ukrayini-zahopleni-korabli/938663">повернули</a> Україні захоплені в листопаді 2018 кораблі. Судна були речовими доказами в розпочатому РФ кримінальному процесі про незаконний перетин кордону.</blockquote>
    </article>
  </body>
</html>