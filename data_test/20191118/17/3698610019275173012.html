<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-derzhbyuro-rozsliduvan-stvorili-pidrozdil-dlya-rozsliduvannya-sprav-maydanu-330052_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T17:07:00+00:00"/>
    <meta property="og:title" content="У ДБР створили підрозділ для розслідування справ Майдану"/>
    <meta property="og:description" content="Без прийняття парламентом змін до закону про ДБР подальше розслідування цих справ залишається під загрозою."/>
  </head>
  <body>
    <article>
      <h1>У ДБР створили підрозділ для розслідування справ Майдану</h1>
      <h2>Без прийняття парламентом змін до закону про ДБР подальше розслідування цих справ залишається під загрозою.</h2>
      <address>
        <time datetime="2019-11-18T17:07:00+00:00">18 Nov 2019, 17:07</time>
      </address>
      <p>Державне бюро розслідувань (ДБР) створило у своєму центральному апараті окремий <b><a href="https://dt.ua/UKRAINE/gpu-ta-dbr-domovilisya-pro-umov-peredachi-sprav-maydanu-327898_.html">підрозділ для розслідування злочинів, скоєних під час Революції Гідності</a> </b>у 2013-2014 роках.</p>
      <p>Новостворений слідчий відділ отримає з Генеральної прокуратури України матеріали справ Майдану, повідомляє пресслужба бюро. Надалі саме він займатиметься досудовим розслідування цих кримінальних проваджень. Підрозділ створено за рахунок перерозподілу та скорочення посад в інших структурних підрозділах ДБР.</p>
      <p>Вже за два дні органи прокуратури остаточно втратять слідчі функції й упродовж трьох місяців мають передати існуючі розслідування ДБР та НАБУ. Водночас за органами прокуратури зберігаються функції процесуального нагляду.</p>
      <p>Нагадаємо, раніше Верховна Рада не проголосувала зміни до закону "Про Державне бюро розслідувань". Вони, зокрема, дозволяють зарахувати до новоствореного підрозділу "слідчих Майдану" за спрощеною процедурою. А також збільшити загальну кількість слідчих ДБР.</p>
      <p>Адвокати родин Небесної сотні побоюються, що через зволікання ВР <b><a href="https://dt.ua/POLITICS/slidstvo-po-spravah-maydanu-bude-zupineno-na-neviznacheniy-chas-329937_.html">розслідування  справ Майдану може зупинитись на невизначений час</a></b>, а згодом і взагалі розвалитися.</p>
      <p>Як повідомляв колишній голова управління спецрозслідувань ГПУ Сергій Горбатюк, у справах про злочини проти учасників <b><a href="https://dt.ua/UKRAINE/gorbatyuk-vkazav-na-nemozhlivist-peredachi-do-sudu-spravi-pro-organizaciyu-vbivstv-maydanivciv-302820_.html">Євромайдану</a></b> українські суди винесли 48 вироків. При цьому лише дев'ять із них стосуються реального позбавлення волі.</p>
      <p>У січні слідство <b><a href="https://dt.ua/UKRAINE/slidstvo-zibralo-vsi-dokumenti-pro-rozstrili-aktivistiv-na-maydani-lucenko-300259_.html">зібрало всі документи, необхідні для оголошення підозри</a></b> причетним до розстрілів людей у Києві під час Революції Гідності 2014 року. За словами ексгенерального прокурора України Юрія Луценка, підозрювані  знищили більшу частину документів.</p>
      <p>У грудні минулого року Юрій Луценко анонсував завершення на початку 2019 року чотирирічного <b><a href="https://dt.ua/POLITICS/lucenko-anonsuvav-zavershennya-rozsliduvannya-u-spravi-rozstriliv-na-maydani-296478_.html">розслідування розстрілів</a></b> на Майдані, результати якого будуть представлені громадськості.</p>
      <p>Нині у справах про злочини проти Євромайдану повідомлено про підозру понад 440 особам, обвинувальні акти щодо 288 скеровані до суду.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>