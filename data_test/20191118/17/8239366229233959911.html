<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/monetyzatsiya_u_kvytantsii_za_komunalni_poslugy_nemaie_pilg__shcho_robyty_331040.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T17:40:00+00:00"/>
    <meta property="og:title" content="Монетизація: у квитанції за комунальні послуги немає пільг - що робити?"/>
    <meta property="og:description" content="Громадяни, які мають пільги на сплату комуналки, цього місяця отримають рахунки із повною вартістю послуг. Це пов’язано з монетизацією пільг на оплату житлово-комунальних послуг, що стартувала з 1 жовтня - тобто переходом до отримання пільг у грошовій формі. Як це працює?"/>
  </head>
  <body>
    <article>
      <h1>Монетизація: у квитанції за комунальні послуги немає пільг - що робити?</h1>
      <h2>Громадяни, які мають пільги на сплату комуналки, цього місяця отримають рахунки із повною вартістю послуг. Це пов’язано з монетизацією пільг на оплату житлово-комунальних послуг, що стартувала з 1 жовтня - тобто переходом до отримання пільг у грошовій формі. Як це працює?</h2>
      <address>
        <time datetime="2019-11-18T17:40:00+00:00">18 Nov 2019, 17:40</time>
      </address>
      <figure>
        <img src="https://galinfo.com.ua/media/gallery/intxt/2/0/20190930_5938.jpg"/>
      </figure>
      <p>Так, справді, з листопада 2019 року у квитанціях вказані платежі в повному обсязі – але це зовсім не говорить про відміну пільг!</p>
      <p>Це говорить про те, що з 1 жовтня 2019року вступив в дію новий механізм нарахування пільг на ЖКП.</p>
      <p>При цьому сума пільги розраховується виходячи з розміру знижки, на яку пільговик має право згідно з Законом. А саме для:</p>
      <ul>
        <li>людей з інвалідністю внаслідок війни (100%);</li>
        <li>людей, які мають особливі заслуги перед Батьківщиною (100%);</li>
        <li>учасників бойових дій (75%);</li>
        <li>постраждалих учасників Революції Гідності (75%);</li>
        <li>учасників війни (50 %);</li>
        <li>членів сімей померлих (загиблих) ветеранів війни (50%);</li>
        <li>людей з інвалідністю внаслідок проходження військової служби (50%)</li>
        <li>постраждалих від Чорнобильської катастрофи І та ІІ категорії (50%);</li>
        <li>дітей війни (25%);</li>
        <li>ветеранів ДСНС, МВС, СБУ (50%);</li>
        <li>пенсіонерів СБУ (50%);</li>
        <li>вдів (вдівців) ветеранів МВС, ДСНС, ЗСУ (50%);</li>
        <li>жертв нацистських переслідувань (50%);</li>
        <li>багатодітних сімей (50%).</li>
      </ul>
      <p>Також на суму впливають ціни і тарифи на житлово-комунальні послуги та державні соціальні нормативи у сфері житлово-комунального обслуговування.</p>
      <p>Монетизація пільг не вплине на розмір передбачених законом соціальних гарантій і дозволить заощаджувати кошти на економному споживанні житлово-комунальних послуг і використовувати їх на власні потреби пільговика.</p>
      <p>
        <b>Як відбувається оплата комунальних послуг?</b>
      </p>
      <p>Порядком надання пільг на оплату житлово-комунальних послуг у грошовій формі, затвердженим постановою Кабінету Міністрів України від 17.04.2019 року № 373 «Деякі питання надання житлових субсидій та пільг на оплату житлово-комунальних послуг у грошовій формі», передбачено дві форми надання пільг у грошовій формі: безготівкова і готівкова.</p>
      <p>Для нарахування пільг у грошовій безготівковій формі особам, які мають право на їх отримання, не потрібно звертатися до управління праці та соціального захисту населення.</p>
      <p>Пільги у безготівковій формі з 1 жовтня 2019року призначаються усім пільговикам в автоматичному режимі, за прикладом безготівкового надання субсидій через АТ «Ощадбанк». Для цього АТ «Ощадбанк» вестиме у відповідних автоматизованих системах обліку банку персоніфікований облік пільговиків та індивідуально для кожного пільговика облік коштів, які надходитимуть на рахунок для виплати пільг. Після того АТ «Ощадбанк» здійснюватиме переказ коштів на рахунки надавачів комунальних послуг на підставі договорів, що укладаються між ними та АТ «Ощадбанк».</p>
      <p>Тобто, щомісячно надавачі послуг надають АТ «Ощадбанк» дані щодо обсягів спожитих комунальних послуг кожним пільговиком. На підставі цієї інформації банк зі спеціальних облікових записів кожного пільговика окремо перераховує кошти за пільгою надавачам послуг. Якщо надавач послуг не уклав договір з АТ «Ощадбанк» або не надав банку інформацію щодо розміру спожитої послуги ( в т.ч. заборгованості), кошти за послуги підприємству перераховано не буде.</p>
      <p>АТ «Ощадбанк» перераховує кошти підприємствам-надавачам послуг до 18 числа кожного місяця.</p>
      <p>Порядком надання пільг на оплату житлово-комунальних послуг у грошовій формі встановлюється така послідовність перерахування коштів за комунальні послуги (витрати):</p>
      <ol>
        <li>Теплопостачання, постачання та розподіл природного газу або постачання та розподіл електричної енергії за наявності відповідного виду індивідуального опалення;</li>
        <li>Постачання гарячої води;</li>
        <li>Централізоване водопостачання, водовідведення;</li>
        <li>Постачання та розподіл електричної енергії;</li>
        <li>Постачання та розподіл природного газу;</li>
        <li>Поводження з побутовими відходами;</li>
        <li>Послуги з управління багатоквартирним будинком;</li>
        <li>Внески за встановлення, обслуговування та заміну комерційного обліку.</li>
      </ol>
      <p>Пільговик може визначити іншу послідовність перерахування коштів за послуги (витрати) шляхом подання відповідної заяви в управління праці та соціального захисту населення.</p>
      <p>
        <b>Як і коли можна дізнатися про стан розрахунків з надавачами ЖКП безготівковим шляхом?</b>
      </p>
      <p>АТ «Ощадбанк» протягом доби, після здійснення перерахування коштів надавачам комунальних послуг, інформуватиме пільговика шляхом надсилання йому смс-повідомлення про стан розрахунків за послуги. У смс-повідомленні обов’язково зазначаються дані про наявний залишок платежу за кожним видом послуг.</p>
      <p>Для зручності пільговиків, яким призначено пільгу в безготівковій формі, створено на офіційному сайті АТ «Ощадбанк» персональний кабінет, до якого пільговик може зайти, вказавши номер мобільного телефону.</p>
      <p>У власному кабінеті пільговик може дізнатися всю необхідну інформацію про рух коштів, а саме: залишок пільги, розмір нарахованої пільги, перелік комунальних послуг, що сплачені за рахунок пільги (при умові надходження інформації від постачальників комунальних послуг).</p>
      <p>
        <b>Якщо на обліковому записі пільговика в АТ «Ощадбанк» залишаються невикористані кошти чи можна буде ними скористатись на інші потреби?</b>
      </p>
      <p>Так, після завершення опалювального сезону.</p>
      <p>За підсумками опалювального сезону, після 1 червня, суми невикористаних коштів перераховуються з облікових записів для виплати пільг на рахунки пільговиків в АТ «Ощадбанк». У разі відсутності відкритого рахунка в АТ «Ощадбанк» поточний рахунок відкривається за заявою пільговика до АТ «Ощадбанк». Відкриття рахунка здійснюється в порядку, визначеному АТ «Ощадбанк».</p>
      <p>Заощаджені кошти, перераховані після 1 червня на поточний рахунок в банку, можна буде використати на власні потреби.</p>
      <p>
        <b>Як надається пільга у готівковій формі?</b>
      </p>
      <p>Тим пільговикам, які подали до 15 жовтня (15 травня) заяву до управління соціального захисту населення на отримання пільги готівкою, виплата буде здійснюватись у готівковій формі у зазначений у заяві спосіб (банк або пошта). Тобто, виплата пільги здійснюється у грошовій готівковій формі з початку опалювального (неопалювального) сезону. Кошти пільговики зможуть зняти з власного рахунку у будь-який час та провести оплату за житлово-комунальні послуги у зручний спосіб.</p>
      <p>
        <b>Важливо.</b>
      </p>
      <p>Пільговики, яким надається пільга у грошовій формі, зобов’язані сплачувати щомісяця вартість фактично спожитої послуги з урахуванням суми пільги, перерахованої надавачам комунальних послуг або виплаченої таким пільговикам готівкою.</p>
      <p>У разі отримання до 25 вересня та 25 квітня від надавачів комунальних послуг інформації про наявність простроченої понад місяць заборгованості з оплати послуг (внесків/платежів), сума якої перевищує 20 неоподатковуваних мінімумів доходів громадян (340,0 грн), у пільговиків, які отримуватимуть пільгу у грошовій готівковій формі, виплата пільги з наступного опалювального (неопалювального) сезону здійснюватиметься у грошовій безготівковій формі.</p>
      <p>
        <i>Якщо ви мешкаєте у Трускавці, то за додатковою інформацією просимо звертатися в управління праці та соціального захисту населення Трускавецької міської ради за адресою: м. Трускавець, вул. Бориславська,1, каб № 13 або за тел. 6-82-66.</i>
      </p>
      <p>Нагадаємо, що цими днями у Трускавці, в плавальному басейні дитячо-юнацького спортивного клубу «СПОРТОВЕЦЬ традиційно відбувся <a href="https://galinfo.com.ua/news/na_lvivshchyni_vidbuvsya_h_vseukrainskyy_yunatskyy_turnir_z_plavannya_naftusya__2019_331038.html">Х Всеукраїнський юнацький турнір з плавання «НАФТУСЯ - 2019».</a></p>
    </article>
  </body>
</html>