<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/ronaldo-je-stroj-za-delanje-denarja-249786"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T17:51:00+00:00"/>
    <meta property="og:title" content="Ronaldo je stroj za delanje denarja"/>
    <meta property="og:description" content="Drugi na seznamu najbolje plačanih športnikov, ki ga vsako leto naredi ameriška poslovna revija Forbes, je portugalski čudežni deček Cristiano Ronaldo, ki bo letos s plačo in vsemi drugimi pril..."/>
  </head>
  <body>
    <article>
      <h1>Ronaldo je stroj za delanje denarja</h1>
      <h2>Portugalski zvezdnik Cristiano Ronaldo je bil pred tremi leti prvi nogometaš, ki se je prebil na vrh najbolje plačanih športnikov.</h2>
      <address><time datetime="2019-11-18T17:51:00+00:00">18 Nov 2019, 17:51</time> by <a rel="author">Veso Stojanov</a></address>
      <slideshow>
        <figure>
          <img src="https://www.slovenskenovice.si/images/slike/2019/11/16/1589338.jpg"/>
          <figcaption>Pred plakatom za linijo spodnjega perila CR7. FOTO: REUTERS</figcaption>
        </figure>
        <figure>
          <img src="https://www.slovenskenovice.si/images/slike/2019/11/16/1589337.jpg"/>
          <figcaption>Cristiano Ronaldo je bil letos drugi najbolje plačani športnik na svetu. FOTO: REUTERS</figcaption>
        </figure>
      </slideshow>
      <p>Drugi na seznamu najbolje plačanih športnikov, ki ga vsako leto naredi ameriška poslovna revija Forbes, je portugalski čudežni deček <b>Cristiano Ronaldo</b>, ki bo letos s plačo in vsemi drugimi prilivi od sponzorskih in drugih pogodb zaslužil 92 milijonov evrov. Glede na rivalstvo z letos najbolje plačanim športnikom <b>Lionelom Messijem</b> se je Portugalec po lanskem tretjem mestu (za boksarjem <b>Floydom Mayweatherjem</b> in Messijem) znova prebil bolj v ospredje lestvice, a mu vseeno ni uspelo preseči vsote, ki se steka na račun prve zvezde Barcelone. V letih 2016 in 2017 je bil sicer najbolje plačani športnik na svetu in v večnem rivalstvu z Messijem mu je lahko v tolažbo, da je bil on prvi nogometaš, ki se je kdaj povzpel na vrh Forbesove lestvice.</p>
      <h3>Kralj instagrama</h3>
      <p>Letošnja razvrstitev je tudi zelo nogometno obarvana, kajti prvič v zgodovini se je zgodilo, da prva tri mesta zasedajo prav žogobrcarji. Po Messiju in Ronaldu je tretje mesto zasedel zveznik francoskega prvaka Paris Saint-Germaina <b>Neymar Jr</b>., ki naj bi letos zaslužil 90 milijonov evrov. Čeprav je Ronaldo z lanskim 100 milijonov evrov vrednim prestopom iz madridskega Reala v torinski Juventus pristal na malce nižji letni plači, ki brez premij in drugih dodatkov znaša 30 milijonov evrov, so njegovi pravi zaslužki drugje.</p>
      <figure>
        <img src="https://www.slovenskenovice.si/images/slike/2019/11/16/1589337.jpg"/>
        <figcaption>Cristiano Ronaldo je bil letos drugi najbolje plačani športnik na svetu. FOTO: REUTERS</figcaption>
      </figure>
      <p>Po podatkih revije Business Insider je Cristiano Ronaldo vladar družabnih omrežij. Ima namreč 122 milijonov sledilcev na facebooku in kar 186 milijonov na instagramu. Sponzorska podjetja, katerih logotipe in produkte potem objavlja na svojih straneh, so mu v enem letu, od lanskega do letošnjega maja, nakazala 43 milijonov evrov. To pomeni, da ima več zaslužka na spletu, kot znaša njegova plača v Juventusu. Tolikšno število sledilcev in s tem tako velik zaslužek ga postavljata na absolutno prvo mesto med vsemi športniki na svetu. Pa ne samo med športniki, z zaslužkom 880.000 evrov za enkratno objavo na instagramu je letos prehitel tudi največje zaslužkarice družabnih omrežij <b>Kylie Jenner</b>,<b> Seleno Gomez</b> in <b>Emily Ratajkowski</b>. Za primerjavo, njegov večni tekmec Messi z objavami na družabnih omrežij zasluži manj kot polovico Portugalčevega zneska, le kakšnih 20 milijonov evrov.</p>
      <h3>CR7</h3>
      <p>A prihodki, ki jih ima od nogometa in instagrama, so samo delček v mozaiku njegovega bogastva, ocenjenega na približno 300 milijonov evrov. Veliko denarja mu prinaša dolgoročna sponzorska pogodba z ameriškim proizvajalcem športne opreme Nike. Čeprav se ne ve, koliko je vredna, analitiki domnevajo, da ne more biti dosti nižja od tiste, ki jo je prav tako z Nikejem sklenil zvezdnik ameriške košarke <b>LeBron James</b> in naj bi znašala blizu milijarde evrov. Vsaj o taki številki so pisali nekateri ameriški mediji, čeprav zdaj nekateri finančni analitiki domnevajo, da naj bi bila Ronaldova vredna približno 430 milijonov evrov.</p>
      <blockquote>Prihodki, ki jih ima od nogometa in instagrama, so samo delček v mozaiku njegovega bogastva.</blockquote>
      <p>Sicer pa ima sklenjene še sponzorske pogodbe z Armanijem, izdelovalcem ur Tag Heuer, EA Sportom, PokerStarsom, Castrolom in Egyptian Steelom. Poleg tega da predstavlja omenjene blagovne znamke in družbe, ima še svojo linijo spodnjega perila, oblačil in izdelkov za dom pod blagovno znamko CR7. Na Portugalskem je zgradil dva hotela in ju poimenoval Pestana CR7 – enega v Lizboni, drugega pa v domačem mestu Funchal na atlantskem otoku Madeira. Leta 2016 je vstopil v posel pri gradnji in opremljanju fitnes centrov po Evropi z ameriškim podjetjem Crunch, letos je odprl kliniko za presaditev las Insparya v Španiji. Skratka, dobro je unovčil svoj sloves, postal je pravi stroj za delanje denarja in poskrbel, da na stara leta ne bo trpel pomanjkanja.</p>
    </article>
  </body>
</html>