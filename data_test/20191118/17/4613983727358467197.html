<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/kolko-shte-plati-vseki-balgarin-za-izdrazhkata-na-darzhavniya-byudzhet.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T17:00:02+00:00"/>
    <meta property="og:title" content="Колко ще плати всеки българин за издръжката на държавния бюджет?"/>
    <meta property="og:description" content="Отчетен е ръст от 8% на годишна основа"/>
  </head>
  <body>
    <article>
      <h1>Колко ще плати всеки българин за издръжката на държавния бюджет?</h1>
      <address><time datetime="2019-11-18T17:00:02+00:00">18 Nov 2019, 17:00</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Всеки български данъкоплатец ще трябва да плати на държавата средно 6 689 лв., за да се формира бюджетът за 2020 г., изчисляват от Института за пазарна икономика. Към тях се прибавят и старите задълженията на властите, за които всеки ще трябва да задели още 3 300 лв. Разходите на държавата догодина възлизат на общо 47 млрд. лв., което е с 2 млрд. лв. повече от тазгодишните правителствени харчове. Така на практика всяка година бюджетът на страната постига нови рекордни стойности.</p>
      <p>Благодарение на растежа на разходната част на публичните финанси се увеличава и сумата, която данъкоплатците трябва да плащат. Спрямо тазгодишния бюджет догодина ще плащаме с почти 8% средно на човек, сочи сравнението с миналогодишната "разходна бележка" на Института за пазарна икономика.</p>
      <p>През 2020 г. най-голямото перо в бюджета, за което данъкоплатците ще даваме средства, отново ще са пенсиите, само че докато през тази година всеки е плащал средно 1 401 лв., догодина тази сума ще възлиза на 1 518 лв. На второ място е здравеопазването с 822 лв. на човек, следвано от образованието и науката със 769 лв. на човек.</p>
      <p>В сравнение с миналата година най-голям е темпът на нарастване именно в сферите на образованието (17%) и здравеопазването (12,4%), а на трета позиция остават транспортът и съобщенията (9,5%). Единствените три сектора, за които ще плащаме по-малко през 2020 г. спрямо тази година, са благоустройството и околната среда (-1,1%), селското стопанство (-4,83%) и икономическите дейности (-10%).</p>
    </article>
  </body>
</html>