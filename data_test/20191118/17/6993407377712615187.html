<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-tbilisi-protesty-rozgin/30278852.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T17:37:21+00:00"/>
    <meta property="og:title" content="У Тбілісі поліція розблокувала будівлю парламенту, є затримані"/>
    <meta property="og:description" content="Грузинські спецпризначенці розблокували будівлю грузинського парламенту, заблоковану раніше учасниками акції з вимогою відставки уряду і проведення в країні позачергових виборів на пропорційній основі"/>
  </head>
  <body>
    <article>
      <h1>У Тбілісі поліція розблокувала будівлю парламенту, є затримані</h1>
      <address>
        <time datetime="2019-11-18T17:37:21+00:00">18 Nov 2019, 17:37</time>
      </address>
      <p>Грузинські спецпризначенці розблокували будівлю грузинського парламенту, заблоковану раніше учасниками акції з вимогою відставки уряду і проведення в країні позачергових виборів на пропорційній основі.</p>
      <p><a href="https://www.radiosvoboda.org/a/news-tbilisi-protesty/30276543.html">Демонстрації в Тбілісі</a> почалися після того, як 14 листопада парламентська більшість владної партії «Грузинська мрія» проголосувала проти <a href="https://www.radiosvoboda.org/a/news-hruzia-zminy-do-konstytutsii-ne-uhvalyly/30271457.html">поправки про перехід</a> на вибори за партійними списками замість змішаної пропорційно-мажоритарної моделі.</p>
      <p>Як повідомляє кореспондент Радіо Свобода, 18 листопада після закінчення 30-хвилинного ультиматуму учасникам акції з блокування будівлі парламенту, кілька підрозділів частин спецпризначення МВС почали операцію з витіснення опозиціонерів із вулиць навколо парламенту.</p>
      <figure>
        <video src="https://flashvideo.rferl.org/Videoroot/Pangeavideo/2019/11/a/ad/add30c96-1413-4e0a-b4fa-8c89cf9b91d3_mobile.mp4?download=1"/>
      </figure>
      <p>Вишикувавшись у щільні ряди, спецпризначенці штовхали щитами пікетувальників, які раніше оточили парламент і блокували всі входи в будівлю законодавчого органу на знак протесту проти відмови владної партії від проведення виборів за партійними списками вже в 2020 році.</p>
      <p>Поступово спецпризначенці очистили всі вулиці, розблокували входи до парламенту і звільнили від наметового містечка центральний проспект Руставелі.</p>
      <p>Силовики <a href="https://www.radiosvoboda.org/a/news-tbilisi-rozgin-protestuvalnykiv/30278435.html">застосували водомети</a> і затримали близько двох десятків учасників акції, в тому числі лідера опозиційної партії «Гірчі» Зураба Джапарідзе.</p>
      <figure>
        <img src="https://gdb.rferl.org/F404F897-330A-4AC1-8D7C-0E95045A46F5_r1.jpg"/>
      </figure>
      <p>Опозиційні лідери разом із десятками прихильників все-таки змогли утримати невелику частину проспекту Руставелі недалеко від парламенту.</p>
      <p>«Сьогодні нас намагалися розігнати, але нічого у них не вийшло. Сьогоднішній розгін обернеться для нинішньої влади серйозними наслідками», – заявив журналістам лідер опозиційної партії «Європейська Грузія» Давид Бакрадзе.</p>
      <p>У владній партії «Грузинська мрія» заявили, що спецпризначенці МВС Грузії діяли в рамках закону.</p>
      <figure>
        <img src="https://gdb.rferl.org/7D5E4BA0-A38A-4D17-9D0A-BFACFEB2A4C6_r1.jpg"/>
      </figure>
      <p>Протести в Тбілісі почалися 14 листопада після того, як парламент Грузії відмовився перейти на повну пропорційну виборчу систему.</p>
      <p>Представники опозиції після голосування звинуватили «Грузинську мрію» і її голову Бідзіну Іванішвілі в шахрайстві й зажадали відставки уряду, зміни складу ЦВК і проведення дострокових пропорційних виборів.</p>
    </article>
  </body>
</html>