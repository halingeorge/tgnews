<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685068/mikroteres-epivarynseis-kai-gia-megales-katanaloseis-sta-timologi"/>
    <meta property="og:site_name" content="enikos.gr"/>
    <meta property="article:published_time" content="2019-11-18T17:43:00+00:00"/>
    <meta property="og:title" content="Μικρότερες επιβαρύνσεις και για μεγάλες καταναλώσεις στα τιμολόγια της ΔΕΗ - Όλες οι αλλαγές"/>
    <meta property="og:description" content="Δίχως να υπάρχουν επιμέρους τροποποιήσεις όσον αφορά στον τρόπο με τον οποίο θα γυρίσει σελίδα η ΔΕΗ..."/>
  </head>
  <body>
    <article>
      <h1>Μικρότερες επιβαρύνσεις και για μεγάλες καταναλώσεις στα τιμολόγια της ΔΕΗ - Όλες οι αλλαγές</h1>
      <address>
        <time datetime="2019-11-18T17:43:00+00:00">18 Nov 2019, 17:43</time>
      </address>
      <p>Δίχως να υπάρχουν επιμέρους τροποποιήσεις όσον αφορά στον τρόπο με τον οποίο θα γυρίσει σελίδα η <a href="http://www.enikonomia.gr/timeliness/225870,chatzidakis-poious-aforoun-oi-meioseis-eos-65-tis-dei.html">ΔΕΗ</a>, κατατέθηκε στην Βουλή το ενεργειακό νομοσχέδιο. </p>
      <p>Στα σημαντικά, προβλέπονται αλλαγές των χρεώσεων Υπηρεσιών Κοινής Ωφελείας στη νυχτερινή κατανάλωση μόνο για πελάτες οικιακής χρήσης Χαμηλής Τάσης (κυρίως νοικοκυριά) στις υψηλότερες καταναλώσεις.</p>
      <p>Πρόκειται συγκεκριμένα για μείωση μιας ρυθμιζόμενης χρέωσης που εφαρμόζεται σε όλους τους παρόχους ηλεκτρικής ενέργειας και όχι μόνο στη Δημόσια Επιχείρηση και ευνοεί κατά κύριο λόγο τους πολίτες που κάνουν αυξημένη χρήση ενεργοβόρων συσκευών κατά τη διάρκεια της νύχτας (π.χ. θερμοσυσσωρευτές, κλιματιστικά).</p>
      <p>Πιο συγκεκριμένα, οι χρεώσεις που υπάρχουν σήμερα και αυτές που θα ισχύσουν μετά την ψήφιση του νομοσχεδίου είναι οι εξής:</p>
      <p>– Για κλιμάκιο κατανάλωσης 0-1.600 kWh/4μηνο οι υφιστάμενες χρεώσεις ΥΚΩ (Euro/kWh) είναι 0,0069 και οι νέες χρεώσεις ΥΚΩ (Euro/kWh) θα είναι 0,0069.</p>
      <p>– Για κλιμάκιο κατανάλωσης 1.600-2.000 kWh/4μηνο από 0,0500 ευρώ ανά κιλοβατώρα που είναι σήμερα η χρέωση θα γίνει 0,0150 ευρώ η κιλοβατώρα και για κλιμάκιο κατανάλωσης 2.000 kWh και άνω, από 0,0850 ευρώ ανά κιλοβατώρα η χρέωση θα γίνει 0,0300 ευρώ ανά κιλοβατώρα.</p>
      <p>Όπως προκύπτει από την αιτιολογική έκθεση, διατηρούνται ως είχαν στη διαβούλευση το νέο καθεστώς προσλήψεων με ατομικές συμβάσεις και χωρίς μονιμότητα, τα προγράμματα εθελουσίας εξόδου, οι μετακινήσεις ανάμεσα σε θυγατρικές κ.τ.λ. Στον αντίποδα, τα… νέα αφορούν στην ανάληψη της υποχρέωσης προμήθειας της καθολικής υπηρεσίας όταν ο σχετικός διαγωνισμός αποβαίνει άγονος.</p>
      <p>Μάλιστα, η νέα διάταξη προβλέπει την ανάθεση της καθολικής υπηρεσίας σε πέντε αντί για τρεις προμηθευτές ηλεκτρικής ενέργειας με το μεγαλύτερο μερίδιο. Οι σχετικές λεπτομέρειες θα καθοριστούν με Υπουργική Απόφαση, ενώ ορίζεται ότι ο επιμερισμός των πελατών θα γίνεται με βάση τον αριθμό των μετρητών που εκπροσωπεί η κάθε μία από τις προαναφερόμενες εταιρείες.</p>
      <p>Επιπλέον, προστέθηκε και άρθρο που αφορά στην ενεργειακή ασφάλεια της Κρήτης. Ειδικότερα, προβλέπεται με fast track διαδικασίες μέχρι την ολοκλήρωση της πρώτης φάσης της διασύνδεσης του νησιού με την Πελοπόννησο η μεταφορά ηλεκτροπαραγωγών ζευγών (φορητών μονάδων) είτε από τη ΔΕΗ είτε από τρίτο παραγωγό κατόπιν συμφωνίας με την εταιρεία σε σταθμούς παραγωγής και υποσταθμούς του νησιού.</p>
      <p>Με το άρθρο 32, επίσης, παρατείνεται μέχρι τις 31 Δεκεμβρίου του 2021 η προσωρινή ενιαία άδεια λειτουργίας σταθμών ηλεκτροπαραγωγής της ΔΕΗ η οποία έληγε το 2019 και δεν προβλέπεται να έχουν εκδοθεί μέχρι το τέλος του χρόνου οι οριστικές άδειες.</p>
      <p>Σύμφωνα με την αιτιολογική έκθεση, δεν υπάρχουν αλλαγές ούτε στις υπόλοιπες διατάξεις οι οποίες αφορούν τον εταιρικό μετασχηματισμό της ΔΕΠΑ με τη δημιουργία των ΔΕΠΑ Εμπορίας και ΔΕΠΑ Υποδομών και την πρόβλεψη για πώληση του ποσοστού του Δημοσίου σε αυτές (65%). Το ΤΑΙΠΕΔ, όπως οριζόταν και στο κείμενο της δημόσιας διαβούλευσης, μπορεί να ξεκινήσει τους διαγωνισμούς και πριν την ολοκλήρωση του εταιρικού μετασχηματισμού. Τα διεθνή έργα περνούν στη ΔΕΠΑ Διεθνών Εργων, με τις μετοχές της να αποφασίζονται σε δεύτερο χρόνο σε ποια εταιρεία του Δημοσίου θα μεταφερθούν.</p>
      <p>Σε ό,τι αφορά τις ληξιπρόθεσμες οφειλές προς τη ΔΕΗ, εισάγεται το τραπεζικό μοντέλο για την τιτλοποίηση των οφειλών, δηλαδή προβλέπεται η ανάθεση της διαχείρισης αλλά και η πώληση των χρεών αυτών, με βάση τον νόμο για τα «κόκκινα» δάνεια των τραπεζών.</p>
      <p>Ακόμα, προβλέπεται ότι οι Δήμοι ευθύνονται για οφειλές οποιασδήποτε επιχείρησης ΟΤΑ (οι οποίες διαμορφώνονται κοντά στα 140 εκατ. ευρώ).</p>
      <p>Επιπλέον, καθιερώνεται ειδικό τιμολόγιο ρεύματος για το προσωπικό και στους συνταξιούχους της ΔΕΗ και των θυγατρικών της, που θα αφορά όμως μόνο την κατανάλωση της ηλεκτρικής ενέργειας, και όχι και τις ρυθμιζόμενες χρεώσεις, όπως ισχύει τώρα. Σήμερα δικαιούνται έκπτωση 75% τόσο επί της ενέργειας όσο και επί των ρυθμιζόμενων χρεώσεων. Στο εξής καθιερώνεται έκπτωση που δεν θα ξεπερνά το 30%.</p>
      <p>Στις διατάξεις του σχεδίου περιλαμβάνονται επίσης ρυθμίσεις για ηλεκτροκίνηση αλλά και η χρηματοδότηση του προγράμματος Ηλέκτρα.</p>
      <p>Με πληροφορίες από την εφημερίδα "Ελεύθερος Τύπος"</p>
      <related>
        <h4>σχετικά άρθρα</h4>
        <a href="http://www.enikos.gr/economy/683614/chatzidakis-den-yparchoun-perithoria-na-metakinithoume-apo-tis-th%0A%20%20%20%20%0A"/>
        <a href="http://www.enikos.gr/economy/683469/erchontai-meioseis-stis-ypiresies-koinis-ofeleias-nychterinou-tim%0A%20%20%20%20%0A"/>
        <a href="http://www.enikos.gr/economy/682854/se-diavoulefsi-to-nomoschedio-gia-ti-dei-katargeitai-i-monimotita%0A%20%20%20%20%0A"/>
        <a href="http://www.enikos.gr/economy/682748/chatzidakis-ta-kyvernitika-metra-gia-ti-dei-antistrefoun-tin-arni%0A%20%20%20%20%0A"/>
        <a href="http://www.enikos.gr/economy/682720/dei-stin-anavathmisi-tou-axiochreou-tis-prochorise-o-oikos-sp%0A%20%20%20%20%0A"/>
        <a href="http://www.enikos.gr/economy/681684/dei-antitheti-i-genop-stin-yparxi-ergazomenon-dyo-tachytiton-proa%0A%20%20%20%20%0A"/>
        <a href="http://www.enikos.gr/economy/681510/dei-katargeitai-i-monimotita-gia-tous-neoeiserchomenous-proselkys%0A%20%20%20%20%0A"/>
        <a href="http://www.enikos.gr/economy/681483/ypourgiko-symvoulio-poia-themata-syzitithikan-ti-provlepoun-ta-no%0A%20%20%20%20%0A"/>
        <a href="http://www.enikos.gr/economy/681378/trechei-o-diakanonismos-ofeilon-pros-ti-dei-posoi-rythmisan-ta-ch%0A%20%20%20%20%0A"/>
      </related>
    </article>
  </body>
</html>