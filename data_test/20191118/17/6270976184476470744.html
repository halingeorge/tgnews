<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/yak-projshly-vybory-v-bilorusi-rekordnaya-yavka-zhodnogo-mistsya-opozytsiyi-vyznannya-nedemokratychnymy/"/>
    <meta property="og:site_name" content="Рубрика"/>
    <meta property="article:published_time" content="2019-11-18T17:59:30+00:00"/>
    <meta property="og:title" content="Як пройшли вибори в Білорусі: рекордная явка, жодного місця опозиції, визнання недемократичними"/>
    <meta property="og:description" content="Опубліковані у понеділок попередні результати парламентських виборів у Білорусі показали, що жоден кандидат від опозиції не виграв місця у законодавчому органі. Явка виборців склала 77%, передає  Reuters. Найменше виборців проголосувало у Мінську – 63,2%, найбільше у Могильовській області – 82,3%. Цьогорічна явка більша, ніж на виборах 2008-го, 2012-го та 2016-го років. На попередніх виборах 2016 року два […]"/>
  </head>
  <body>
    <article>
      <h1>Як пройшли вибори в Білорусі: рекордная явка, жодного місця опозиції, визнання недемократичними</h1>
      <address><time datetime="2019-11-18T17:59:30+00:00">18 Nov 2019, 17:59</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/1-61-860x580-c-1.jpg"/>
      </figure>
      <p>
        <b>
          <b>Опубліковані у понеділок попередні результати парламентських виборів у Білорусі показали, що жоден кандидат від опозиції не виграв місця у законодавчому органі</b>
        </b>
        <b>.</b>
      </p>
      <p>Явка виборців склала 77%, передає  <a href="https://www.reuters.com/">Reuters</a>.</p>
      <p>Найменше виборців проголосувало у Мінську – 63,2%, найбільше у Могильовській області – 82,3%.</p>
      <p>Цьогорічна явка більша, ніж на виборах 2008-го, 2012-го та 2016-го років.</p>
      <p>На попередніх виборах 2016 року два представники опозиції вибороли мандати вперше за 20 років, але жодному з них цього разу не було дозволено балотуватися.</p>
      <p>Лукашенко оголосив у неділю, що балотуватиметься на президентських виборах 2020 року.</p>
      <p>Спостережна місія Організації з безпеки і співробітництва у Європі заявила в понеділок, що п<b>арламентські вибори в Білорусі пройшли з ігноруванням основних свобод, а цілісність виборчого процесу не була гарантована належним чином.</b></p>
      <p>Про це в понеділок заявила глава спостережної місії ОБСЄ Маргарет Седерфельт, повідомляє <a href="https://apnews.com/">AP</a>.</p>
      <p>Серед проблемних моментів, які викликали занепокоєння у місії, названо виключення опозиційних кандидатів, обмежена можливість громадської агітації та недоліки під час підрахунку голосів.</p>
      <p>“Ці вибори продемонстрували загальну відсутність поваги до демократичних зобов’язань”, – сказала в Маргарет Седерфельт.</p>
      <p>Парламентська асамблея Ради Європи, своєю чергою, розчарована тим, що Білорусь не виконує рекомендації щодо поліпшення виборчого процесу, чим позбавляє білоруських громадян права вибору.</p>
      <p>“Розчаровані, що Республіка Білорусь не виконала рекомендації, зроблені після виборів 2016 року. Це позбавляє громадян країни можливості участі в демократичному процесі”, – сказав представник ПАРЄ лорд Девід Бленкатра, цитує його агентство <a href="https://tass.ru/mezhdunarodnaya-panorama/7143135">ТАСС</a>.</p>
      <p>Напередодні <a href="https://rubryka.com/2019/11/17/lukashenko-planuye-balotuvatysya-na-shostyj-termin/">Лукашенко заявив, що планує балотуватися на шостий термін.</a></p>
    </article>
  </body>
</html>