<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685116/plevris-megali-kai-tolmiri-parachorisi-tis-kyvernisis-i-dynatotit"/>
    <meta property="og:site_name" content="enikos.gr"/>
    <meta property="article:published_time" content="2019-11-18T17:08:00+00:00"/>
    <meta property="og:title" content="Πλεύρης: Μεγάλη και τολμηρή παραχώρηση της κυβέρνησης η δυνατότητα της μειοψηφίας να κάνει εξεταστικές επιτροπές"/>
    <meta property="og:description" content="Στα τέσσερα σημαντικά ζητήματα που αντιμετωπίζει..."/>
  </head>
  <body>
    <article>
      <h1>Πλεύρης: Μεγάλη και τολμηρή παραχώρηση της κυβέρνησης η δυνατότητα της μειοψηφίας να κάνει εξεταστικές επιτροπές</h1>
      <address>
        <time datetime="2019-11-18T17:08:00+00:00">18 Nov 2019, 17:08</time>
      </address>
      <p>Στα τέσσερα σημαντικά ζητήματα που αντιμετωπίζει η Αναθεώρηση του Συντάγματος, αναφέρθηκε ο βουλευτής της ΝΔ <a href="http://www.enikos.gr/politics/683994/plevris-ston-realfm-978-o-k-frouzis-anaferthike-se-pragmata-ta-op">Θανάσης Πλεύρης</a>.</p>
      <p>«Για πρώτη φορά συζητάμε ότι αποσυνδέεται πλήρως η εκλογή του Προέδρου της Δημοκρατίας από την εξασφάλιση της κυβέρνησης στη Βουλή, δηλαδή από τον κίνδυνο να πηγαίνει η χώρα σε εκλογές. Αυτό πραγματικά ήταν μία μεγάλη τομή, διότι με αυτό τον τρόπο μας δίνεται η δυνατότητα να εκλέγουμε Πρόεδρο της Δημοκρατίας. Υποχρεωτικά θα πάμε σε λιγότερες πλειοψηφίες απ' αυτές οι οποίες χρειαζόντουσαν. Από την άλλη μεριά, όμως, υπάρχει μία σταθερότητα στην κυβέρνηση της χώρας, η οποία γνωρίζει ότι δεν έχει τον παράγοντα αυτόν, της εκλογής του Προέδρου της Δημοκρατίας, ως παράγοντα για να συνεχίσει να βρίσκεται στην κυβέρνηση», είπε ο Θανάσης Πλεύρης.</p>
      <p>Ο βουλευτής επισήμανε εξάλλου ότι για πρώτη φορά το Σύνταγμά μας, δίνει τη δυνατότητα στη μειοψηφία να μπορεί να κάνει εξεταστικές επιτροπές. «Είναι μία παραχώρηση της Πλειοψηφίας σημαντική, διότι με αυτόν τον τρόπο από αύριο, με το που θα ψηφιστεί την άλλη εβδομάδα το Σύνταγμα, θα υπάρχει η δυνατότητα στις παρούσες μειοψηφίες να δημιουργήσουν εξεταστικές επιτροπές για θέματα τα οποία τυχόν θα ανακύψουν σε αυτή την διακυβέρνηση. Είναι μία μεγάλη και τολμηρή παραχώρηση που κάνει η Κυβέρνηση του Κυριάκου Μητσοτάκη, ότι δίνει τη δυνατότητα αυτού του κορυφαίου κοινοβουλευτικού ελέγχου και στη μειοψηφία», είπε και χαρακτήρισε κεντρική τομή ότι πλέον παύει να υπάρχει η προνομιακή παραγραφή, για τα υπουργικά αδικήματα.</p>
      <p>«Αυτό μπορεί να δημιουργήσει θέματα ευθυνοφοβίας στην πορεία. Όμως, αν βάλουμε στη «ζυγαριά» από τη μία πλευρά τις συνθήκες ατιμωρησίας οι οποίες υπήρξαν και από την άλλη πλευρά, την εξασφάλιση και λειτουργία με αίσθημα ευθύνης από τον Υπουργό, η πλάστιγγα γέρνει υπέρ του ότι δεν θέλουμε να υπάρχει αυτό το προνομιακό καθεστώς για τον Υπουργό» είπε ο βουλευτής και χαρακτήρισε σημαντικό στοιχείο που θα συζητήσει η Βουλή την ψήφο των ομογενών με μια «συνταγματική τροποποίηση, ώστε να μην έχουμε θέματα συνταγματικής τάξεως».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/684552/syriza-gia-dimosievma-financial-times-oi-asteies-dikaiologies-tis%0A%20%20%20%20%0A"/>
        <a href="http://www.enikos.gr/politics/683994/plevris-ston-realfm-978-o-k-frouzis-anaferthike-se-pragmata-ta-op%0A%20%20%20%20%0A"/>
        <a href="http://www.enikos.gr/politics/683832/charitsis-anefthyni-kai-epikindyni-i-stasi-tis-kyvernisis-me-tis-%0A%20%20%20%20%0A"/>
        <a href="http://www.enikos.gr/politics/683860/proanakritiki-aporrifthike-to-aitima-papangelopoulou-gia-exairesi%0A%20%20%20%20%0A"/>
        <a href="http://www.enikos.gr/politics/683620/metopiki-sygkrousi-kyvernisis-syriza-gia-ta-epeisodia-stin-asoee%0A%20%20%20%20%0A"/>
        <a href="http://www.enikos.gr/politics/683338/mitsotakis-tha-yparxei-meiosi-tou-enfia-kai-to-2020-video%0A%20%20%20%20%0A"/>
        <a href="http://www.enikos.gr/politics/683333/mitsotakis-teleionoume-me-tis-giafkes-ton-bachalakidon-exarthroth%0A%20%20%20%20%0A"/>
        <a href="http://www.enikos.gr/politics/683158/kyvernitikes-piges-kindynologies-apo-ton-syriza-ta-pragmata-pigai%0A%20%20%20%20%0A"/>
        <a href="http://www.enikos.gr/politics/683081/petsas-gia-epithesi-rouvikona-sto-grafeio-tis-kerameos-ofeiloun-o%0A%20%20%20%20%0A"/>
      </related>
    </article>
  </body>
</html>