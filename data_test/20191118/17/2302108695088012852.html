<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/primarul-timisoarei-reactie-pe-facebook-in-legatura-cu-tragedia-in-urma-careia-au-murit-doi-copii-si-o-femeie-iar-17-persoane-sunt-internate.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T17:39:19+00:00"/>
    <meta property="og:title" content="Primarul Timișoarei, reacție pe Facebook în legătură cu tragedia în urma căreia au murit doi copii și o femeie, iar 17 persoane sunt internate"/>
    <meta property="og:description" content="Primarul Timișoarei, Nicolae Robu, a reacționat printr-un mesaj pe Facebook în legătură cu tragedia în urma căreia au murit doi copii și o femeie, iar 17"/>
  </head>
  <body>
    <article>
      <h1> Primarul Timișoarei, reacție pe Facebook în legătură cu tragedia în urma căreia au murit doi copii și o femeie, iar 17 persoane sunt internate </h1>
      <address><time datetime="2019-11-18T17:39:19+00:00">18 Nov 2019, 17:39</time> by <a rel="author">Redacția</a></address>
      <p>Primarul Timișoarei, Nicolae Robu, a reacționat printr-un mesaj pe Facebook în legătură cu tragedia în urma căreia au murit doi copii și o femeie, iar 17 persoane sunt internate. Robu transmite condoleanțe familiilor victimelor, cere pedepse exemplare pentru cei responsabili de modul în care s-a făcut deratizarea în blocul respectiv și precizează că primăria nu are nicio implicare în ceea ce s-a întâmplat.</p>
      <p>
        <b>Mesajul primarului Timișoarei:</b>
      </p>
      <p>„CONDOLEANȚE<br/>familiilor îndurerate de pierderea celor dragi în nenorocirea abătută asupra imobilului de pe str. Miorița, nr. 8</p>
      <p>Am aflat cu cutremurare că doi copii, unul de 9 zile și unul de 3 ani și mama acestuia din urmă și-au pierdut viața în urma nerespectării normelor în vigoare de către persoane iresponsabile implicate în procesul de deratizare ce a avut loc pe casa scării și în subsolul blocului în care locuiau. Desigur, e în derulare o anchetă și probabil va urma un proces judiciar care va stabili responsabilitățile și pedepsele conexe, dar asta nu-i poate readuce la viață pe cei decedați! Este inadmisibil ca lucruri cu asemenea consecințe potențiale să fie tratate cu atâta superficialitate de unii semeni ai noștri! Ei trebuie exemplar pedepsiți!</p>
      <p>La ora actuală, sunt 8 adulți și 9 copii internați și ce ne dorim cu toții este ca toți să treacă încercarea cu bine! Sunt prea mulți trei decedați, și-așa, e prea mult și când o singură ființă umană își pierde viața!</p>
      <p>Pentru că oameni fără o minimă conștiință până și în fața unei asemenea tragedii încearcă să puncteze politic, vreau să spun răspicat: Primăria nu are nicio implicare în ceea ce s-a întâmplat, NU PRIMĂRIA A FĂCUT, NU PRIMĂRIA A DISPUS acea deratizare și nici nu avea cum să facă așa ceva, totul petrecându-se pe un domeniu privat, nicidecum pe domeniul public!</p>
      <p>În situația dată, din respect față de familiile îndoliate, eu, actor politic fiind, refuz prezența în talk show-uri și în orice fel de emisiuni în care sunt prezenți politicieni, pe tema nenorocirii abătute asupra unor concitadini!</p>
      <p>Încă o dată, condoleanțe, întreaga mea compasiune și Dumnezeu să-i odihnească-n pace pe cei plecați dintre noi!”</p>
      <p>Procurorii au început urmărirea penală in rem pentru ucidere din culpă în cazul tragediei de la Timișoara, unde doi copii și mama unuia dintre ei au murit după ce în blocul în care locuiau a fost făcută deratizare. Reprezentanții autorităților au depistat prezența în imobil a unei substanțe neurotoxice și au fost identificate încă două locații la care a făcut deratizare aceeași firmă.</p>
      <p>Opt adulţi erau internaţi, luni seara, la ora 18.00, la Spitalul Judeţean şi nouă copii la Spitalul ”Louis Ţurcanu” din Timișoara, potrivit reprezentanţilor Inspectoratului pentru Situaţii de Urgenţă Timiş. Toţi locuiesc în blocul în care s-a făcut deratizare şi dezinsecţie.</p>
      <p>Imobilul a fost evacuat luni.</p>
      <p>
        <i>Sursa foto: Facebook Nicolae Robu</i>
      </p>
    </article>
  </body>
</html>