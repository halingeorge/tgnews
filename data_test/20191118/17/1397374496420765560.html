<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/lorenco-ebisilio-kad-je-odlazio-iz-zvezde-ovome-se-nije-nadao-393105.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-18T17:20:00+00:00"/>
    <meta property="og:title" content="Lorenco Ebisilio - Kad je odlazio iz Zvezde, ovome se nije nadao..."/>
    <meta property="og:description" content="Šta se dešava sa Zvezdinim doskorašnjim vezistom?"/>
  </head>
  <body>
    <article>
      <h1>Lorenco Ebisilio - Kad je odlazio iz Zvezde, ovome se nije nadao...</h1>
      <h2>Šta se dešava sa Zvezdinim doskorašnjim vezistom?</h2>
      <address><time datetime="2019-11-18T17:20:00+00:00">18 Nov 2019, 17:20</time> by <a rel="author">Darko Mitrović</a></address>
      <p><i>''Dugo smo ga pratili, znali smo da je to igrač kakav nam nedostaje u ekipi, i verujem da je Zvezda dobila dobrog igrača, a navijači nekoga uz koga će uživati'',</i> rekao je početkom jula 2018. Zvezdin sportski direktor Mitar Mrkela na predstavljanju <b>Lorenca Ebisilija</b> posle potpisivanja ugovora sa crveno-belima. <br/><br/>Međutim, samo godinu dana zadržao se holandski ofanzivni vezista na ''Marakani'', a jula ove godine se preselio u japansku Ivatu, u transferu vrednom pola miliona evra. <br/><br/>Sa japanskim klubom je potpisao ugovor koji važi do januara 2021. godine, ali mu tamo nije dobro krenulo. <br/><br/>Od dolaska u Ivatu do sada je upisao samo jedan prvenstveni nastup, i to još u avgustu, kada je odigrao svega sedam minuta u meču protiv Šonana. <br/><br/>Otprilike u to vreme je odigrao i 42 minuta u jednoj Kup utakmici i - to je za sada sve od njega! <br/><br/>Već tri meseca ne samo da nije dobio priliku da zaigra, nego ga nema ni među rezervama. <br/><br/>Njegov tim zauzima poslednje mesto na tabeli, samo teorija ga još održava u elitnom rangu takmičenja, a do kraja sezone ostalo je još samo tri kola. <br/><br/>Posle toga, a imajući u vidu pomenutu minutažu, neizvesno je koliko će se Ebisilio još zadržati u ovom japanskom klubu,bez obzira na važeći ugovor.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/na-zvezdu-za-300-dinara-393100.html"/>
        <a href="https://www.sportske.net/vest/domaci-fudbal/zvezdina-racunica-kako-do-osam-miliona-evra-plan-postoji-393094.html"/>
        <a href="https://www.sportske.net/vest/domaci-fudbal/na-marakanu-stigao-u-milionskom-transferu-odlazi-vec-u-januaru-393073.html"/>
        <a href="https://www.sportske.net/vest/domaci-fudbal/zvezda-ponosna-na-ove-brojke-top-10-u-evropi-rame-uz-rame-sa-juventusom-da-nije-izgubila-derbi-bila-bi-prva-393008.html"/>
        <a href="https://www.sportske.net/vest/domaci-fudbal/sve-je-izvesnije-zvezda-bez-trojice-protiv-bajerna-392984.html"/>
      </related>
    </article>
  </body>
</html>