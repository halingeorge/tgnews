<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_vtrata-imidzhu-i-udar-po-zelenskomu-ekspert-pro-naslidki-zustrichi-ermaka-z-amerikanskim-lobistom/938761"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T17:22:00+00:00"/>
    <meta property="og:title" content="&quot;Втрата іміджу і удар по Зеленському&quot;: Експерт про наслідки зустрічі Єрмака з американським лобістом"/>
    <meta property="og:description" content="Таємні перемовини пс з американським лобістом Брайаном Ланзою ведуть до погіршення іміджу країни, втрати союзників та авторитету Зеленського на міжнародній арені. Про це заявив аналітик і політичний оглядач Тарас Семенюк на своїй сторінці в Facebook. &quot;Про скандальну зустріч вже ..."/>
  </head>
  <body>
    <article>
      <h1>"Втрата іміджу і удар по Зеленському": Експерт про наслідки зустрічі Єрмака з американським лобістом</h1>
      <address><time datetime="2019-11-18T17:22:00+00:00">18 Nov 2019, 17:22</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938761_w_300.jpg?v=0"/>
      </figure>
      <p>Таємні перемовини пс з американським лобістом Брайаном Ланзою ведуть до погіршення іміджу країни, втрати союзників та авторитету Зеленського на міжнародній арені.</p>
      <p>Про це заявив аналітик і політичний оглядач Тарас Семенюк на своїй сторінці в <a href="https://www.facebook.com/775334993/posts/10157991433704994?d=n&amp;sfns=mo">Facebook</a>.</p>
      <p>"Про скандальну зустріч вже написали топові вітчизняні та західні ЗМІ. За інформацією джерел, під час переговорів з лобістом помічник президента позиціонував себе як персону, що приймає рішення в питаннях зовнішньої політики країни. Така позиція – чіткий сигнал іноземним партнерам, що в Україні існує відразу кілька центрів прийняття рішень", - вважає експерт.</p>
      <p>Це, на його думку, створює для України загрозу втратити союзників та призведе до погіршення міжнародного іміджу країни. Особливо у контексті двосторонніх відносин із США, де Україна і так стрімко втрачає позиції.</p>
      <p>"У зв'язку з недавним скандалом у відставку подали спецпредставник Держдепу США з питань України Курт Волкер, міністр енергетики США Джеймс Перрі, радник президента США з національної безпеки Джон Болтон, яких прийнято вважати "друзями України" у Штатах. По суті, тепер вплив на Трампа мають люди, які налаштовані до нашої країни негативно. Таку ж думку вони формують і у американського президента", - зазначив політолог.</p>
      <p>Крім того, "тіньові" і "секретні" домовленості підривають довіру до офіційних дипломатичних каналів. За словами експерта, іноземні партнери розуміють, що через неофіційні зв'язки можна домовитись за більш вигідними умовами. Також "таємні зустрічі" з американськими лобістами створюють негативний образ президента України.</p>
      <p>"Таємні переговори" б'ють по авторитету Зеленського і формують образ слабкого лідера, що не здатен вибудувати сильну офіційну лінію. До того ж таємні переговори – зайвий привід скомпрометувати президента і країну. Що, власне, вже і відбувається з Україною", - підкреслив Семенюк.</p>
      <p>Він також наголосив, що зараз адміністрація Трампа вважає Україну однією з найбільш корумпованих країн у світі і останнім часом дуже активно транслює цей меседж через підконтрольні медіа.</p>
      <p>"Причина такого загострення – безграмотні дії Єрмака на посаді помічника президента з питань зовнішньої політики. Річ у тім, що Єрмак виступає парламентером як із представниками США, так і з представниками РФ. Уже маючи досвід "тіньових угод" з Єрмаком, американці вважають, що подібні "домовленості" у нього існують і з російською стороною", - зазначив політолог.</p>
      <p>За його словами, традиційно за різні дипломатичні вектори відповідають окремі дипломати, що дозволяє президентові отримувати об'єктивні дані і приймати зважені зовнішньополітичні рішення.</p>
      <p>"У нашому ж випадку Єрмак стає єдиним джерелом інформації для Зеленського. І вона може бути навмисно перекручена, враховуючи залученість, заангажованість і особисті інтереси Єрмака. Подібні дії формують імідж нашої країни як ненадійного партнера, з яким можна не рахуватися, а також втягують нас у внутрішньополітичну боротьбу в США", - підсумував Тарас Семенюк.</p>
    </article>
  </body>
</html>