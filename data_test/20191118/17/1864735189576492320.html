<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/lavoro-natale-2019-1.4894211"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T17:13:56+00:00"/>
    <meta property="og:title" content="Lavoro, a Natale oltre 15 mila opportunità"/>
    <meta property="og:description" content="Tante le offerte con le Agenzie del Lavoro per il periodo natalizio"/>
  </head>
  <body>
    <article>
      <h1>Lavoro, a Natale oltre 15 mila opportunità</h1>
      <h2>Tante le offerte con le Agenzie del Lavoro per il periodo natalizio</h2>
      <address><time datetime="2019-11-18T17:13:56+00:00">18 Nov 2019, 17:13</time> by <a rel="author">CLAUDIA MARIN</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4894251.1574097236!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Agenzie del Lavoro: oltre 15 mila opportunità a Natale (Ansa)</figcaption>
      </figure>
      <p>Roma, 18 novembre 2019 - Babbo Natale porta più di <b>15mila opportunità di lavoro</b> offerte dalle <b>Agenzie per il Lavoro</b> per i picchi di attività per il periodo natalizio. Accanto ai settori tipicamente interessati da un incremento di assunzioni legato alle festività quali la Grande Distribuzione, la Moda, il Lusso, il Turismo e il Food, si registra una rapida crescita della domanda di specialisti della creazione di <b>contenuti digitali</b> e oggetti legati all’Industria 4.0. È quanto emerge da una rilevazione di <b>Assolavoro</b>, l’Associazione nazionale delle Agenzie per il Lavoro.</p>
      <p>Nella GDO, in particolare, si registra un <b>elevato livello di richieste</b> per magazzinieri, inventaristi, scaffalisti e addetti al confezionamento oltreché banconisti esperti per i reparti di pescheria e macelleria, addetti alla cassa e all’assistenza clienti. In crescita la richiesta per commessi esperti di videogiochi e console. In vista del picco per le vacanze invernali si registra un boom di richieste anche per le professioni legate al Turismo: oltre alle figure classiche di questo settore quali animatori, personale alberghiero e personale di terra e di volo per le compagnie aeree sono ricercate professionalità attinenti alla creazione e all’assistenza sui pacchetti viaggi come addetti alle agenzie di viaggio e customer services.</p>
      <p>Non meno significative le occasioni <b>nel settore dell’alta moda</b> e del lusso, soprattutto per storemanager, hostess e sales assistant. Per questo tipo di figure è necessario conoscere <b>le lingue straniere</b>, principalmente inglese, russo, arabo, cinese e possedere delle ottime capacità relazionali e di customer experience. Il periodo natalizio è legato indissolubilmente alle figure di Babbo Natale e dei suoi aiutanti. Centri commerciali, catene di negozi e anche i singoli punti vendita <b>ricercano personale</b> che possa intrattenere grandi e bambini, ricreando la tipica atmosfera natalizia. Per rivestire i ruoli di Santa Claus e dei suoi aiutanti elfi è necessaria una predisposizione al rapporto col pubblico e al contatto umano, pazienza, fantasia, ottime doti comunicative ed empatiche.</p>
      <p>E prosegue anche per Natale la crescita della domanda di figure professionali legate al mondo digitale e 4.0. Tra le richieste si distinguono quelle per <b>“narrowcaster”</b>, esperti nel campo della comunicazione prettamente digitale, specializzati nella creazione e distribuzione di contenuti personalizzati e di <b>“maker”</b>, ovvero coloro che attraverso un sapiente mix di conoscenze tecnologiche, ingegno e fantasia riescono a produrre degli oggetti di nuova concezione o a ricreare pezzi di ricambio per vecchi manufatti non più in produzione, utilizzando apparecchiature di precisione e macchine a controllo numerico.</p>
      <p>Per tutte le occasioni in arrivo, i contratti di somministrazione stipulati con una Agenzia per il Lavoro prevedono per il lavoratore stessi diritti, stesse tutele e stessa retribuzione di coloro che sono occupati alle dirette dipendenze dell’azienda presso cui si svolge l’attività. I contratti collegati al periodo natalizio <b>hanno una durata solitamente compresa entro i tre mesi</b>, ma rappresentano l’occasione per fare le prime esperienze o per migliorare la propria condizione di lavoro, oltre che per avviare percorsi verso la stabilizzazione.Solitamente si richiede <b>disponibilità</b> a lavorare su turni e nei giorni festivi, flessibilità negli orari, buona conoscenza di almeno una lingua straniera.</p>
      <p>Le occasioni legate specificamente al periodo natalizio rappresentano naturalmente solo una quota parte delle opportunità di lavoro tramite Agenzie per il Lavoro. Le persone che, nel corso del 2018, hanno avuto accesso attraverso le Agenzie per il Lavoro ad almeno un contratto di lavoro dipendente, con la retribuzione prevista dal CCNL e tutte le tutele garantite dalla legge, risultano 800mila mentre la media mensile dei lavoratori impiegati in somministrazione è pari a 430mila. La metà dei lavoratori somministrati ha meno di 34 anni e solo nel 2017 ben 100mila giovani sono entrati per la prima volta nel mercato del lavoro tramite una Agenzia.</p>
      <p>La somministrazione si configura come <b>la migliore porta di ingresso</b> verso l’occupazione stabile: a 12 mesi di distanza dall’ingresso nel mercato del lavoro accedono ad un’occupazione stabile il 18,1% dei giovani somministrati, contro il 13,6% dei giovani assunti per la prima volta con uncontratto a termine alle dirette dipendenze dell’azienda. Il tasso di stabilizzazione risulta più basso per le altre forme di lavoro come il contratto intermittente (8,8%) e le collaborazioni (8,6%).</p>
      <p><b>Per candidarsi </b>è possibile recarsi in una delle <b>2.500 filiali</b> presenti su tutto il territorio nazionale o consultare i siti delle principali Agenzie; su <b>assolavoro.eu</b>, nello spazio “Agenzie associate”, è presente l’elenco linkato ai siti delle maggiori Agenzie, mentre cliccando su “Trova la filiale” è possibile trovare le sedi più vicine.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>