<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/tech_science/259695/facebook-pay-i-nea-ypiresia-tis-platformas-tha-epitrepei-pliromes-meso-facebook-messenger-whatsapp-kai-instagram"/>
    <meta property="og:site_name" content="LiFO"/>
    <meta property="article:published_time" content="2019-11-18T17:00:00+00:00"/>
    <meta property="og:title" content="Facebook Pay: Η νέα υπηρεσία της πλατφόρμας θα επιτρέπει πληρωμές μέσω Facebook, Messenger, WhatsApp και Instagram"/>
    <meta property="og:description" content="Θέλοντας να «χτυπήσει» αντίστοιχες υπηρεσίες, το Facebook σκέφτεται να προχωρήσει στην ιδέα του Facebook Pay, όμως οι χρήστες έχουν ήδη εκφράσει τις ανησυχίες τους"/>
  </head>
  <body>
    <article>
      <h1>Facebook Pay: Η νέα υπηρεσία της πλατφόρμας θα επιτρέπει πληρωμές μέσω Facebook, Messenger, WhatsApp και Instagram</h1>
      <h2>Θέλοντας να «χτυπήσει» αντίστοιχες υπηρεσίες, το Facebook σκέφτεται να προχωρήσει στην ιδέα του Facebook Pay, όμως οι χρήστες έχουν ήδη εκφράσει τις ανησυχίες τους</h2>
      <address><time datetime="2019-11-18T17:00:00+00:00">18 Nov 2019, 17:00</time> by <a rel="author">NEWSROOM</a></address>
      <p>
        <b>Την περασμένη εβδομάδα, το <a href="https://www.lifo.gr/tags/Facebook">Facebook</a> ανακοίνωσε στις Η.Π.Α. μια νέα υπηρεσία πληρωμών, το Facebook Pay. Χάρη σ'αυτήν, τόσο οι χρήστες όσο και οι εταιρίες θα μπορούν να κάνουν <a href="https://www.lifo.gr/tags/%CE%A0%CE%BB%CE%B7%CF%81%CF%89%CE%BC%CE%AD%CF%82">πληρωμές</a> μέσω Facebook, <a href="https://www.lifo.gr/tags/Messenger">Messenger</a>, <a href="https://www.lifo.gr/tags/WhatsApp">WhatsApp</a> και <a href="https://www.lifo.gr/tags/Instagram">Instagram</a>.</b>
      </p>
      <p>Για να προχωρήσει κανείς σε αυτές τις συναλλαγές, πρέπει πρώτα να προσθέσει την πιστωτική ή χρεωστική του κάρτα στο Facebook Pay και έπειτα να επιλέξει εάν θέλει να είναι διαθέσιμη σε ορισμένες ή σε όλες τις εφαρμογές του Facebook.</p>
      <p>Σε πρώτο στάδιο, οι πληρωμές θα μπορούν να γίνονται μέσω Facebook και Messenger και μελλοντικά, σύμφωνα πάντοτε με την εταιρία, θα επεκταθούν και μέσω Instagram και WhatsApp. Οι αγορές αυτές σε πρώτη φάση θα αφορούν μεταξύ άλλων αγορά εισιτηρίων και αντικειμένων που σχετίζονται με το gaming.</p>
      <p>Στόχος του Facebook, μέσα από αυτήν τη νέα του προσπάθεια, είναι να συναγωνιστεί αντίστοιχες υπηρεσίες που υπάρχουν στις Η.Π.Α., όπως είναι το Square, το Venmo, το Google Pay και το Apple Pay. Ευελπιστεί, δηλαδή, ότι χάρη στην τεράστια βάση χρηστών που διαθέτει, θα καταφέρει να στεφθεί με επιτυχία αυτό το φιλόδοξο πρότζεκτ.</p>
      <p>Ωστόσο, δεν είναι λίγοι οι χρήστες του Facebook που έχουν εκφράσει τις ανησυχίες τους σχετικά με τις πληρωμές μέσω της πλατφόρμας, εξαιτίας των σκανδάλων που έχουν προκύψει στο παρελθόν όσον αφορά την αξιοποίηση των δεδομένων των χρηστών.</p>
      <p>
        <i>Με πληροφορίες από The Next Web</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/tech_science/248528/apo-simera-to-facebook-se-afinei-na-deis-ola-osa-gnorizei-gia-sena-kai-pos-se-parakoloythoyse"/>
        <a href="https://www.lifo.gr/now/tech_science/241450/facebook-anakoinose-kryptonomisma-gia-synallages-meso-kinitoy-opos-stelnoyme-minymata"/>
        <a href="https://www.lifo.gr/now/tech_science/224454/to-facebook-plironei-efivoys-gia-na-exei-prosvasi-se-eyaisthita-prosopika-dedomena"/>
      </related>
    </article>
  </body>
</html>