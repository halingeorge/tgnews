<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/koalisyon-sozcusunden-skandal-ypg-pkk-paylasimi-1208368.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-18T17:55:00+00:00"/>
    <meta property="og:title" content="Koalisyon sözcüsünden skandal YPG/PKK paylaşımı"/>
    <meta property="og:description" content="ABD öncülüğündeki DEAŞ karşıtı koalisyon sözcüsü Albay Myles Caggins, terör örgütü YPG/PKK'nın kadın kolu YPJ'nin ABD destekli eğitimlerini sosyal medyadan PKK sloganıyla kutladı."/>
  </head>
  <body>
    <article>
      <h1>Koalisyon sözcüsünden skandal YPG/PKK paylaşımı</h1>
      <h2>ABD öncülüğündeki DEAŞ karşıtı koalisyon sözcüsü Albay Myles Caggins, terör örgütü YPG/PKK'nın kadın kolu YPJ'nin ABD destekli eğitimlerini sosyal medyadan PKK sloganıyla kutladı.</h2>
      <address>
        <time datetime="2019-11-18T17:55:00+00:00">18 Nov 2019, 17:55</time>
      </address>
      <p><b>Albay Caggins, Amerika'nın Sesi (VOA) </b>televizyonunun <b>YPG/PKK</b> terör örgütünün kadın kolu <b>YPJ'nin ABD </b>destekli eğitimlerini tamamlamasına ilişkin paylaştığı görüntüleri, terör örgütü <b>PKK'nın </b>"<b>Aslan aslandır</b>,<b> ha dişi ha erkek" </b>sloganıyla paylaştı.</p>
      <p><b>Kürtçe </b>ve <b>İngilizce </b>paylaşımında <b>Caggins</b>, "<b>Aslan </b>aslandır ha dişi ha erkek. Yeni savaşçılara tebrikler. Çok yaşayın." ifadelerini kullandı.</p>
      <p>Terör örgütü <b>PKK'nın </b>sıklıkla kullandığı bu slogana sarı, kırmızı ve yeşil renkte üç kalbi de ekleyen Caggins, paylaşımını Rojava etiketi ile yaptı.</p>
      <p>VOA'nın servis ettiği görüntülerde terör örgütü mensuplarının <b>Türkiye'ye </b>karşı savaşmaya hazır olduklarını dile getirmeleri dikkatlerden kaçmadı. VOA, paylaşımında örgüt mensuplarının askeri eğitimin yanı sıra ideolojik eğitimden geçtiğine vurgu yaptı.</p>
      <p><b>ABD Merkez Kuvvetler (CENTCOM)</b> bünyesindeki koalisyonun desteği ile YPG/PKK'nın yeni istihdam ettiği terör örgütü üyelerine PKK ideolojisi uzun zamandır aşılanırken koalisyon sözcüsünün bunu açık bir şekilde paylaşması dikkat çekti.</p>
      <p>AA muhabirine açıklamalarda bulunan Caggins, "Görüntülerdeki kişiler açık bir şekilde Türkiye'ye karşı savaşmaya hazır olduklarını söylüyor, siz bunu destekliyor musunuz?" sorusuna, şu yanıtı verdi:</p>
      <p>"Koalisyon <b>SDG</b>'nin özellikle de <b>DEAŞ'ın </b>Suriye'nin doğusundaki kalıntıları ile mücadele görevine yönelik eğitimlerini destekliyor. Koalisyon eğitim alanlardan herhangi birilerinin ifade ettiği kişisel fikirleri desteklemiyor."</p>
      <p>"Paylaşımınızda kullandığınız slogan <b>Türkiye'de </b>çok iyi bilinen bir PKK sloganı, bunu biliyor muydunuz? Ayrıca koalisyon bu kişilerin nasıl bir ideolojik eğitimden geçtiğini biliyor mu veya verilen ideolojik eğitiminin PKK ideolojisi olmadığından emin mi?" sorusunu da geçiştiren Sözcü, "<b>SDG'nin </b>farklı etnik, dil ve cinsiyete sahip ve siyasal olarak çoğulcu bir grup" olduğunu iddia etti.</p>
      <p><b>Albay Caggins, Türkiye</b> ile ilgili koalisyonun kullandığı standart ifadeleri de eklemeyi ihmal etmedi.</p>
      <p><b>Caggins</b>, "<b>Türkiye DEAŞ </b>karşıtı koalisyonun bir üyesidir. DEAŞ'ın kalıntılarını yok etmek için birçok ulusun katıldığı tek bir misyonumuz var." dedi.</p>
    </article>
  </body>
</html>