<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622195/%D9%86%D9%88%D8%A8%D8%AE%D8%AA-%D9%87%D8%B1-%DB%B1%DB%B0-%D8%B1%D9%88%D8%B2-%DB%8C%DA%A9%D8%A8%D8%A7%D8%B1-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7-%D9%BE%D8%B1%D8%AF%D8%A7%D8%AE%D8%AA%DB%8C-%D8%AF%D8%A7%D8%B1%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T17:34:00+00:00"/>
    <meta property="og:title" content="نوبخت: هر ۱۰ روز یکبار برای خانوارها پرداختی داریم"/>
    <meta property="og:description" content="رییس سازمان برنامه و بودجه کشور ضمن اعلام اینکه سال آینده علاوه بر پرداخت یارانه نقدی، ۱۵ هزار و ۴۰۰ میلیارد تومان برای کاهش فقر پرداخت می‌شود، گفت: به طور میانگین هر ۱۰ روز، یک پرداخت به خانوارها خواهیم داشت تا مدیریت مصرف برایشان آسان شود."/>
  </head>
  <body>
    <article>
      <h1>نوبخت: هر ۱۰ روز یکبار برای خانوارها پرداختی داریم</h1>
      <address>
        <time datetime="2019-11-18T17:34:00+00:00">18 Nov 2019, 17:34</time>
      </address>
      <p>
        <i>رییس سازمان برنامه و بودجه کشور ضمن اعلام اینکه سال آینده علاوه بر پرداخت یارانه نقدی، ۱۵ هزار و ۴۰۰ میلیارد تومان برای کاهش فقر پرداخت می‌شود، گفت: به طور میانگین هر ۱۰ روز، یک پرداخت به خانوارها خواهیم داشت تا مدیریت مصرف برایشان آسان شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدباقر نوبخت در حاشیه هفدهمین جلسه ستاد بودجه گفت: در جلسه امروز ستاد بودجه منابع و مصارف هدفمندی یارانه ها مورد بحث و بررسی قرار گرفت.</p>
      <p>وی افزود: تلاش ما این است در طول ماه، سه پرداخت منظم داشته باشیم؛ یکی پرداخت یارانه نقدی است که انجام می‌شود، دوم پرداخت حمایت معیشتی است و سوم پرداخت حقوق و اعتبارات عمرانی است.</p>
      <figure>
        <img src="https://aftabnews.ir/files/fa/news/1398/8/27/360881_692.jpg"/>
      </figure>
      <p>نوبخت گفت: به گونه‌ای عمل کنیم که به طور میانگین هر ۱۰ روز یک پرداخت به خانوارها داشته باشیم تا مدیریت مصرف برایشان آسان شود.</p>
      <p>رئیس سازمان برنامه و بودجه اظهار کرد: علاوه بر پرداخت نقدی یارانه در سال آینده، ۱۵ هزار و ۴۰۰ میلیارد تومان برای کاهش فقر که جزو سیاست‌های دولت دوازدهم است، صرف خواهیم کرد.</p>
      <p>پرداخت ۲۴ هزار میلیارد تومان برای گندم و دارو</p>
      <p>وی افزود: ۱۲ هزار میلیارد تومان حداقل برای پرداخت‌های گندم و ۱۲ هزار میلیارد تومان برای یارانه دارو در سال آینده صرف خواهد شد.</p>
      <p>نوبخت گفت: تلاش می‌کنیم هم به طرح‌های عمرانی بپردازیم که اشتغال و رونق را در اقتصاد داشته باشیم و هم پرداخت‌های یارانه‌ای نظم یافته داشته باشیم تا در شرایط سخت و نامطلوب اقتصادی به خانوارها کمک بیشتری نسبت به امسال شود.</p>
      <p>رئییس سازمان برنامه و بودجه افزود: امروز به نهایی کردن منابع و مصارف عمومی و منابع و مصارف هدفمندی پرداخته شد، چون دو جدول برای دریافت‌ها و پرداخت‌ها داریم یک جدول مربوط به انچه که به خزانه دولت واریز می‌شود و به دستگاه‌های دولتی پرداخت می‌کنیم و یک بخش هم مربوط به سازمان هدفمندی یارانه هاست که باید جدول آن هم مشخص شود.</p>
      <p>او یادآور شد که طرح‌های عمرانی را بیشتر استانی کردیم تا استانداران و مسئولان استانی دقت بیشتری داشته باشند و کنترل بیشتری بر طرح‌های عمرانی کنند.</p>
      <p>وی گفت: گزارش بودجه شرکت‌ها که بخشی از بودجه کل کشور است ۱۴ آبان طبق قانون به مجلس تقدیم شد و این روزها آخرین جلسات ستاد برای ارائه لایحه بودجه سال ۱۳۹۹ است تا در زمان مقرر و قانونی لایحه بودجه تقدیم مجلس شود.</p>
      <p>به گفته رئیس سازمان برنامه و بودجه کشور، این سازمان در حال تدارک پیش‌نویس لایحه بودجه است تا آن را به دولت بدهد و دولت آن را نهایی کند تا بتوانیم قبل از ۱۵ آذر تقدیم مجلس کنیم.</p>
    </article>
  </body>
</html>