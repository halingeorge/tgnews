<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/18/birosag-ele-allitottak-a-katalan-elnokot"/>
    <meta property="og:site_name" content="infostart"/>
    <meta property="article:published_time" content="2019-11-18T17:26:00+00:00"/>
    <meta property="og:title" content="Bíróság elé állították a katalán elnököt"/>
    <meta property="og:description" content="A központi választási bizottság (JEC) döntésével szembeni engedetlenség vádjával bíróság elé állították Quim Torra katalán elnököt Barcelonában."/>
  </head>
  <body>
    <article>
      <h1>Bíróság elé állították a katalán elnököt</h1>
      <address><time datetime="2019-11-18T17:26:00+00:00">18 Nov 2019, 17:26</time> by <a rel="author">Infostart / MTI</a></address>
      <h3>A központi választási bizottság (JEC) döntésével szembeni engedetlenség vádjával bíróság elé állították Quim Torra katalán elnököt Barcelonában.</h3>
      <p>A függetlenségi politikus az április 28-i spanyol parlamenti választásokat megelőzően nem tett eleget a bizottság felszólításának, hogy távolíttassa el a középületekről a politikai szimbólumokat.</p>
      <p>A testület megállapítása szerint a sárga szalagok és transzparensek kihelyezésével, amelyek a 2017-ben bebörtönzött katalán függetlenségi vezetők támogatását jelképezik, a közintézményekre vonatkozó politikai semlegesség elve megszűnt.</p>
      <p>"Lehetetlen volt teljesíteni egy illegális rendelkezést" - indokolta tavaszi döntését az elnök a bírósági meghallgatásán, ahol kizárólag védőügyvédje kérdéseire felelt.</p>
      <p>Mint mondta, a választási bizottságnak nem tartozik hatáskörébe, hogy ezekről a jelképekről rendelkezzen, mivel azok szerinte nem propagandát és pártérdekeket szolgálnak, hanem nagy társadalmi konszenzust képviselnek, miszerint a börtönben lévő katalán vezetőket politikai foglyoknak kell tekinteni.</p>
      <blockquote>Quim Torra elismerte, hogy nem teljesítette a választási bizottság rendelkezését, de nem tartja magát bűnösnek. Ügyvédje a politikus felmentését kérte a bíróságtól.</blockquote>
      <p>Amennyiben bűnösnek találják, a katalán elnököt eltilthatják a közügyek gyakorlásától, az ügyészség indítványa alapján akár 20 hónapra. Ebben az esetben Quim Torra a madridi legfelsőbb bíróságnál fellebbezhet az ítélet ellen.</p>
    </article>
  </body>
</html>