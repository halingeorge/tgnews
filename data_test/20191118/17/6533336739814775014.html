<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/sono-tutti-principi-azzurri-ore-settimana-ndash-natalia-aspesi-219344.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-18T17:12:00+00:00"/>
    <meta property="og:title" content="Tutti principi azzurri per poche ore a settimana! – natalia aspesi distrugge i sogni di una lettrice"/>
    <meta property="og:description" content="SONO TUTTI PRINCIPI AZZURRI 5 ORE A SETTIMANA – NATALIA ASPESI DISTRUGGE I SOGNI DI UNA LETTRICE CHE HA L'AMANTE: “È MOLTO FACILE SENTIRSI FELICI VICINO A UN PERSONA CHE SI VEDE POCHE ORE UNA VOLTA LA SETTIMANA. PROVI A PENSARSI CON LUI TUTTO IL GIORNO TUTTI I GIORNI. TEMO ANCHE CHE, NON SO LEI, MA MOLTE DONNE PENSINO CHE IL MATRIMONIO SIA UN'ETERNA LUNA DI MIELE. NON CAPISCO COME CI SI POSSA…”"/>
  </head>
  <body>
    <article>
      <h1>Tutti principi azzurri per poche ore a settimana! – natalia aspesi distrugge i sogni di una lettrice</h1>
      <address>
        <time datetime="2019-11-18T17:12:00+00:00">18 Nov 2019, 17:12</time>
      </address>
      <p>
        <b><b>SONO TUTTI PRINCIPI AZZURRI 5 ORE A SETTIMANA – NATALIA ASPESI DISTRUGGE I SOGNI DI UNA LETTRICE CHE HA L'AMANTE: “</b>È MOLTO FACILE SENTIRSI FELICI VICINO A UN PERSONA CHE SI VEDE POCHE ORE UNA VOLTA LA SETTIMANA. PROVI A PENSARSI CON LUI TUTTO IL GIORNO TUTTI I GIORNI. TEMO ANCHE CHE, NON SO LEI, MA MOLTE DONNE PENSINO CHE IL MATRIMONIO SIA UN'ETERNA LUNA DI MIELE. NON CAPISCO COME CI SI POSSA…”</b>
      </p>
      <hr/>
      <p>
        <b>Natalia Aspesi per <a href="http://www.repubblica.it/">“il Venerdì - la Repubblica”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255769/1177117.htm">
          <img src="https://cdn-static.dagospia.com/img/foto/06-2019/natalia-aspesi-1177117.jpg"/>
        </a>
        <figcaption>Natalia Aspesi</figcaption>
      </figure>
      <p>Sono sposata da tanti anni, con figli. Ho avuto diversi amanti, il matrimonio non è stato felice come sognavo ed ho trovato altrove alcune consolazioni. E gratificazioni che mio marito non è capace di darmi.</p>
      <p>Ora frequento da 4 anni un uomo che ha 13 anni più di me, anche lui infelicemente sposato e con figli.</p>
      <p>È bello il corteggiamento così come lo è avere una persona che senti vicina, con la quale avere un' intesa sentimentale e sessuale. Ma è triste e ipocrita tornare a casa la sera da un coniuge che non ami più da tempo immemorabile, dal quale non ti senti compresa, amata come vorresti, aiutata con la gestione della casa e dei figli, ascoltata.</p>
      <figure>
        <a href="https://www.dagospia.com/mediagallery/Dago_fotogallery-255769/684286.htm">
          <img src="https://cdn-static.dagospia.com/img/foto/06-2015/amante-684286.jpg"/>
        </a>
        <figcaption>amante</figcaption>
      </figure>
      <p>Ma va così da anni. Io e il mio amante ci diciamo che aspetteremo che i figli crescano, poi ci separeremo e chissà, forse, se la nostra passione ci sarà ancora, saremo liberi di stare insieme e non dovremo più nasconderci. Ho imparato che non esiste il principe azzurro e l' amore eterno, tutto scorre, tutto cambia.</p>
      <figure>
        <a href="https://www.dagospia.com/mediagallery/Dago_fotogallery-255769/1035429.htm">
          <img src="https://cdn-static.dagospia.com/img/foto/07-2018/cornuto-1035429.jpg"/>
        </a>
        <figcaption>cornuto</figcaption>
      </figure>
      <p>Però vorrei invecchiare accanto a una persona che mi fa sentire preziosa, bella e importante. Vorrei un giorno vivere da sola con i figli e che lui il mio amante diventi il mio compagno di vita. È più vecchio di me, ha tanti difetti, politicamente la pensa in modo opposto al mio.</p>
      <p>Ma continuo a cercarlo e senza di lui non so stare. Ci vediamo una volta alla settimana e ogni giorno ci scriviamo centinaia di messaggi.</p>
      <figure>
        <a href="https://www.dagospia.com/mediagallery/Dago_fotogallery-255769/754997.htm">
          <img src="https://cdn-static.dagospia.com/img/foto/01-2016/natalia-aspesi-754997.jpg"/>
        </a>
        <figcaption>natalia aspesi</figcaption>
      </figure>
      <p>Forse il nostro è un amore epistolare 2.0, un amore più pensato, sognato e scritto che un amore reale. Da un lato mi basta così, è la stampella grazie alla quale riesco a far continuare il mio matrimonio, dall' altra sento di non avere il coraggio di affrontare il divorzio.</p>
      <p>Mi domando per quanto tempo riusciremo a continuare e a resistere così, vedendoci una volta la settimana e per poche ore. Vorrei volare via con lui verso una vita migliore ma mi sento incapace di spiccare il volo. Forse perché ho l' amara consapevolezza che nemmeno lui è e sarà il mio principe azzurro ma solo il principe del momento. Peccato credere ancora nelle fate, tutto è più difficile perché ci si scontra con la realtà.</p>
      <figure>
        <a href="https://www.dagospia.com/mediagallery/Dago_fotogallery-255769/1035431.htm">
          <img src="https://cdn-static.dagospia.com/img/foto/07-2018/tradimento-1-1035431.jpg"/>
        </a>
        <figcaption>tradimento 1</figcaption>
      </figure>
      <p>Una amica - Padova</p>
      <p>
        <b>Risposta di Natalia Aspesi</b>
      </p>
      <p>Creda pure nelle fate signora, ma meno male che non pensa che il suo amato amante sia il principe azzurro. È molto facile sentirsi felici vicino a un persona che si vede poche ore una volta la settimana. Provi a pensarsi con lui tutto il giorno tutti i giorni.</p>
      <figure>
        <a href="https://www.dagospia.com/mediagallery/Dago_fotogallery-255769/819546.htm">
          <img src="https://cdn-static.dagospia.com/img/foto/07-2016/coppia-819546.jpg"/>
        </a>
        <figcaption>coppia</figcaption>
      </figure>
      <p>Immagino che anche quando si è sposata si sentisse amata, se no perché l' ha fatto? Quando le convivenze inaridiscono la responsabilità non è sempre di uno solo: e per esempio mi limito a parlare di quella che chiama "la gestione della casa": toccava a lei imporla da subito, con modi seduttivi o no.</p>
      <figure>
        <a href="https://www.dagospia.com/mediagallery/Dago_fotogallery-255769/1035432.htm">
          <img src="https://cdn-static.dagospia.com/img/foto/07-2018/tradimento-1035432.jpg"/>
        </a>
        <figcaption>tradimento</figcaption>
      </figure>
      <p>Temo anche che, non so lei, ma molte donne pensino che il matrimonio sia un' eterna luna di miele: non lo è mai, però ci si può impegnare a renderlo sereno e piacevole, molto affettuoso, costruttivo.</p>
      <p>Non capisco per esempio come ci si possa sentire bene con una persona che ha idee politiche diverse dalle nostre: perché la politica è tutto, anche atteggiamento verso la vita, verso gli altri, verso i principi della convivenza.</p>
      <figure>
        <a href="https://www.dagospia.com/mediagallery/Dago_fotogallery-255769/1035428.htm">
          <img src="https://cdn-static.dagospia.com/img/foto/07-2018/cornuto-2-1035428.jpg"/>
        </a>
        <figcaption>cornuto 2</figcaption>
      </figure>
      <p>Se le idee sono opposte, ci si può sopportare appunto per mezza giornata ogni tanto, al massimo, stando zitti magari. Gli amanti sono fatti per distrarre e dare attimi, dico attimi, di presunta felicità.</p>
      <p>E se un matrimonio è davvero insopportabile, lo si infran anche senza avere a disposizione qualcun altro.</p>
      <figure>
        <a href="https://www.dagospia.com/mediagallery/Dago_fotogallery-255769/642513.htm">
          <img src="https://cdn-static.dagospia.com/img/foto/02-2015/gleeden-tradimento-infedelta-642513.jpg"/>
        </a>
        <figcaption>gleeden tradimento infedelta</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255769/663863.htm">
          <img src="https://cdn-static.dagospia.com/img/foto/05-2015/tradimenti-663863.jpg"/>
        </a>
        <figcaption>tradimenti</figcaption>
      </figure>
    </article>
  </body>
</html>