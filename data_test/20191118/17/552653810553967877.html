<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057592_a-fogaskereku-meghosszabbitasa-a-megoldas-karacsony-es-pokorni-szerint-pedig-a-kormany-mar-kihatralna-az-egeszbol"/>
    <meta property="og:site_name" content="Népszava"/>
    <meta property="article:published_time" content="2019-11-18T17:23:00+00:00"/>
    <meta property="og:title" content="A fogaskerekű meghosszabbítása a megoldás Karácsony és Pokorni szerint, pedig a kormány már kihátrálna az egészből"/>
    <meta property="og:description" content="Közösen kezdeményezi a tervek szerint a főpolgármester és a XII. kerületi polgármester a kormánynál, hogy a fővárosi közfejlesztési tanács tűzze napirendjére a fogaskerekű felújítását, valamint meghosszabbítását Normafáig."/>
  </head>
  <body>
    <article>
      <h1>A fogaskerekű meghosszabbítása a megoldás Karácsony és Pokorni szerint, pedig a kormány már kihátrálna az egészből</h1>
      <address><time datetime="2019-11-18T17:23:00+00:00">18 Nov 2019, 17:23</time> by <a rel="author" href="https://nepszava.hu/szerzo/nepszava-mti/" target="_blank">Népszava-MTI</a></address>
      <p>
        <b>Közösen kezdeményezi a tervek szerint a főpolgármester és a XII. kerületi polgármester a kormánynál, hogy a fővárosi közfejlesztési tanács tűzze napirendjére a fogaskerekű felújítását, valamint meghosszabbítását Normafáig.</b>
      </p>
      <p>Karácsony Gergely és Pokorni Zoltán hétfő délután nyilatkozott erről újságíróknak, miután a Normafán kialakítandó parkoló ügyében egyeztetett a helyszínen. Pokorni Zoltán (Fidesz-KDNP) közölte: kidolgoztak egy kisebb parkolóra vonatkozó kompromisszumos tervet, ezt megvizsgálja a főváros, majd a jövő héten folytatják az egyeztetést az ügyben.</p>
      <p>Egyetértenek a főpolgármesterrel abban, hogy megszüntessék a természetvédelmi területen a busz- és gépkocsiforgalmat, a védett övezetben lévő erdőterületről kihozzák a parkolót és a buszvégállomást, továbbá, hogy az új parkoló ne legyen nagyobb befogadóképességű a mostaninál - ismertette.</p>
      <p>Pokorni Zoltán azt mondta, szerinte a parkoló jelenlegi kapacitását a fogaskerekű meghosszabbított vonalának átadásáig meg kell őrizni. Ugyancsak egyetértettek a Libegő felújításának szükségességében - folytatta -, hogy ne csupán szórakoztató látványosság legyen, hanem valóban kötöttpályás tömegközlekedési eszközzé váljon, érdemi forgalmat bonyolíthasson le - jelezte.</p>
      <p>Karácsony Gergely elmondta: a polgármester által ismertetett elvek kiindulópontjai lehetnek a kompromisszumnak, ugyanakkor ő új parkolóhelyek kialakítása miatt egyáltalán nem vágatna ki fákat. Hangsúlyozta: lehetőséget kell biztosítani a közösségi közlekedés minél jobb kihasználására, a mostani helyzeten pedig a fogaskerekű meghosszabbításával lehetne javítani.</p>
      <p>A főpolgármester közölte: tanulmányozzák a kerület kompromisszumos tervét, majd kialakítják szakmai álláspontjukat.</p>
      <p>A fogaskerekű meghosszabbításával az a probléma,  hogy a kormány <b><a href="https://nepszava.hu/3057370_ma-mar-kihatralna-a-kormany-a-fogaskereku-bovitesbol">éppen kihátrálni készül belőle</a></b>. Most már sokallják az árát, pedig amikor a Normafa-projekt elfogadtatása érdekében beígérték, még nem aggódtak a költségek miatt.</p>
    </article>
  </body>
</html>