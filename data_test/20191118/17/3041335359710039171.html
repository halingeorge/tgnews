<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/greece/megalonei-to-diktyo-ton-kafe-kadon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T17:09:49+00:00"/>
    <meta property="og:title" content="Μεγαλώνει το δίκτυο των καφέ κάδων"/>
    <meta property="og:description" content="Ξεκίνησε πιλοτικά η λειτουργία καφέ κάδων και στο Μαρούσι."/>
  </head>
  <body>
    <article>
      <h6 class="kicker">Για τα βιοαπόβλητα</h6>
      <h1>Μεγαλώνει το δίκτυο των καφέ κάδων</h1>
      <h2>Ξεκίνησε πιλοτικά η λειτουργία καφέ κάδων και στο Μαρούσι.</h2>
      <address><time datetime="2019-11-18T17:09:49+00:00">18 Nov 2019, 17:09</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Μεγαλώνει το δίκτυο των καφέ κάδων στην Αττική. Μετά από τους Δήμους Βάρης-Βούλας- Βουλιαγμένης, Βριλησσίων, Νέου Ηρακλείου, και στον Δήμο Αμαρουσίου, τοποθετήθηκαν καφέ κάδοι, στους οποίους οι πολίτες μπορούν να ρίχνουν τα υπολείμματα τροφίμων κι άλλα οργανικά απορρίματα, προκειμένου αυτά να ανακυκλώνονται και να επαναχρησιμοποιούνται ως κομπόστ.</p>
      <p>Για αρχή τοποθετήθηκαν δέκα κάδοι για τη συλλογή οργανικών απορριμμάτων επί της οδού Σισμανογλείου, όπου πραγματοποιείται η Λαϊκή Αγορά. Στους κάδους αυτούς μπορούν να τοποθετούνται τόσο τα βιοαπόβλητα από τη Λαϊκή Αγορά κατά την ημέρα λειτουργίας της, όσο και τα υπολείμματα κουζίνας και λοιπά οργανικά απορρίμματα που παράγουν οι δημότες - κάτοικοι της περιοχής.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Οι κάδοι αυτοί διαθέτουν ειδικό κλειδί προκειμένου να διασφαλίζεται η καθαρότητα του συλλεγόμενου προϊόντος και ο κάδος θα κλειδώνεται εκ νέου με μέριμνα του κάθε δημότη χρήστη.</p>
      <p>Σταδιακά οργανώνεται η τοποθέτηση καφέ κάδων και στις υπόλοιπες οδούς των Λαϊκών Αγορών του Δήμου Αμαρουσίου και αποστέλλεται η σχετική ενημερωτική επιστολή στους δημότες – κατοίκους των περιοχών αυτών.</p>
      <p>Με την αφορμή την έναρξη της λειτουργίας των καφέ κάδων ο δήμαρχος Αμαρουσίου Θεόδωρος Αμπατζόγλου αναφέρθηκε στη σημασία της διαλογής των απορριμάτων όλων.</p>
      <p>Επισημαίνεται ότι η χωριστή συλλογή οργανικών απορριμμάτων έχει διπλά οφέλη, οικονομικά και περιβαλλοντικά, καθώς το υλικό αυτό μεταφέρεται ατελώς στο Εργοστάσιο Μηχανικής Ανακύκλωσης – Κομποστοποίησης (ΕΜΑΚ) του Ειδικού Διαβαθμιδικού Συνδέσμου Νομού Αττικής (ΕΔΣΝΑ) για περαιτέρω επεξεργασία και παραγωγή λιπάσματος (κομπόστ).</p>
      <p>Υπενθυμίζονται ότι τα υλικά που συλλέγονται στον καφέ κάδο είναι:</p>
      <p>
        <b>Απόβλητα κουζίνας</b>
      </p>
      <p>Υπολείμματα λαχανικών και φρούτα,</p>
      <p>Δημητριακά  και ψωμί,</p>
      <p>
        <b>Υπολείμματα καφέ (ελληνικός, φίλτρου, εσπρέσο)</b>
      </p>
      <p>Υπολείμματα παρασκευής αφεψημάτων και τα έτοιμα φακελάκια μιας χρήσης,</p>
      <p>Υπολείμματα καφέ και τσάι,</p>
      <p>Χαρτί (από ακατέργαστο χαρτοπολτό) όπως αυγοθήκες, κύλινδροι ρολών χαρτιού κουζίνας ή τουαλέτας, χαρτοσακούλες μανάβικων, χαρτοκιβώτια,</p>
      <p>Αυγά (το τσόφλι).</p>
      <p>
        <b>Απόβλητα κήπου</b>
      </p>
      <p>Υπολείμματα κηποτεχνίας ( φύλλα, κομμένο γκαζόν ή χόρτα ξεβοτανίσματος),</p>
      <p>Γκαζόν,</p>
      <p>Πριονίδι και ροκανίδι,</p>
      <p>Οργανικά λιπάσματα (φυλλόχωμα, καστανόχωμα),</p>
      <p>Καρποί,</p>
      <p>Κουκούτσι ελιάς και</p>
      <p>Στάχτη.</p>
      <p>
        <b>Στον καφέ κάδο ΔΕΝ συλλέγονται:</b>
      </p>
      <p>Απόβλητα που καταλήγουν στον πράσινο κάδο σύμμεικτων απορριμμάτων, όπως</p>
      <p>Κόκκαλα,  ψάρια, ποτά,  χυμοί, περιττώματα ζώων, χαρτομάντηλα, πάνες και βαμβάκι.</p>
      <p>Απόβλητα που καταλήγουν στους ειδικούς κάδους ανακύκλωσης, όπως τηγανέλαια, μπαταρίες, ηλεκτρικές συσκευές, λάμπες, υλικά συσκευασίας (γυαλί-χαρτί-πλαστικό-αλουμίνιο), οικοδομικά υλικά και υφάσματα.</p>
      <p>
        <b>Πρωτοβουλία υπουργείου Περιβάλλοντος</b>
      </p>
      <p>Πρωτοβουλία για τη διεύρυνση του καφέ κάδου στη χώρα, για τη συλλογή των οργανικών αποβλήτων, προανήγγειλε ο υπουργός Περιβάλλοντος και Ενέργειας, Κωστής Χατζηδάκης, σε πρόσφατη συνέντευξή του στον ραδιοφωνικό σταθμό Παραπολιτικά FM.</p>
      <p>«Εμείς με τον καφέ κάδο θέλουμε να δώσουμε μια προτεραιότητα στα λεγόμενα οργανικά απόβλητα. Εάν διευρυνθεί η χρήση του καφέ κάδου, θα έχουμε σε λίγα χρόνια ένα νέο τοπίο σε σχέση με την ανακύκλωση. Θα κάνουμε πολύ σημαντικά βήματα μπροστά», είπε χαρακτηριστικά ο κ. Χατζηδάκης.</p>
      <p>
        <b>...και Περιφέρειας</b>
      </p>
      <p>Στο θέμα αναφέρθηκε και ο περιφερειάρχης Αττικής Γιώργος Πατούλης, σε ομιλία του σε συνέδριο στο Χαροκόπειο Πανεπιστήμιο, εξαγγέλοντας την ενίσχυση των Δήμων με 10.000 καφέ κάδους και 66 αποριμματοφόρα το πρώτο εξάμηνο του 2020, και την υλοποίηση σχετικής καμπάνιας.</p>
      <figure>
        <img src="https://www.tanea.gr/wp-content/uploads/2019/11/4-8.jpg"/>
      </figure>
      <figure>
        <img src="https://www.tanea.gr/wp-content/uploads/2019/11/3-11.jpg"/>
      </figure>
      <p>Με στοιχεία από το paratiritirio-anarousiou.</p>
      <p>
        <a href="https://www.tanea.gr/2019/11/18/greece/i-tyfli-gata-pou-kakopoiithike-sti-folegandro-vrike-zesti-agkalia/">Η τυφλή γάτα που κακοποιήθηκε στη Φολέγανδρο βρήκε ζεστή αγκαλιά</a>
      </p>
    </article>
  </body>
</html>