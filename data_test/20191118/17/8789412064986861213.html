<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-vyrazi-do-boje-proti-e-cigaretam/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-18T17:00:31+00:00"/>
    <meta property="og:title" content="Apple vyráží do boje proti e-cigaretám. V USA kvůli nim zemřelo už dvaačtyřicet lidí"/>
    <meta property="og:description" content="Apple stáhl ze svého App Storu všechny aplikace, související s populárním vapingem. K tomuto kroku se firma odhodlala poté, co se objevily zprávy o úmrtích, spojených s užíváním elektronických cigaret. Zprávu vydalo americké středisko pro kontrolu a prevenci nemocí (CDC), podle kterého mají e-cigarety ve Spojených státech na svědomí již 42 úmrtí. Kromě těchto nejzávažnějších případů eviduje CDC další více než dva tisíce případů závažných plicních onemocnění u lidí, kteří prostřednictvím e-cigaret užívali produkty na bázi nikotinu či konopí."/>
  </head>
  <body>
    <article>
      <h1>Apple vyráží do boje proti e-cigaretám. V USA kvůli nim zemřelo už dvaačtyřicet lidí</h1>
      <address><time datetime="2019-11-18T17:00:31+00:00">18 Nov 2019, 17:00</time> by <a rel="author">Amaya Tomanová</a></address>
      <p>Apple stáhl ze svého App Storu všechny aplikace, související s populárním vapingem. K tomuto kroku se firma odhodlala poté, co se objevily zprávy o úmrtích, spojených s užíváním elektronických cigaret. <a href="https://www.cdc.gov/tobacco/basic_information/e-cigarettes/severe-lung-disease.html">Zprávu</a> vydalo americké středisko pro kontrolu a prevenci nemocí (CDC), podle kterého mají e-cigarety ve Spojených státech na svědomí již 42 úmrtí. Kromě těchto nejzávažnějších případů eviduje CDC další více než dva tisíce případů závažných plicních onemocnění u lidí, kteří prostřednictvím e-cigaret užívali produkty na bázi nikotinu či konopí.</p>
      <p>Aplikací, souvisejících s vapingem, bylo v App Storu více než sto osmdesát. Žádná z nich sice nesloužila k přímému prodeji náplní do elektronických cigaret, některé z nich ale umožňovaly kuřákům ovládat teplotu či nasvícení jejich e-cigaret, jiné zase sloužily k zobrazování novinek, souvisejících s vapingem, případně nabízely hry nebo prvky sociálních sítí.</p>
      <figure>
        <img src="https://jablickar.cz/wp-content/uploads/2019/11/screenshot-2019-11-18-v-12.54.09.jpg"/>
      </figure>
      <p>Rozhodnutí odstranit z App Storu všechny tyto aplikace rozhodně nebylo náhlé. Apple k tomuto zásadnímu kroku směřoval již od letošního června, kdy přestal přijímat aplikace, propagující užívání elektronických cigaret. Aplikace, které byly Applem schváleny již v minulosti, nicméně v App Storu i nadále setrvaly a bylo možné je stahovat do nových zařízení. Apple ve svém oficiálním prohlášení uvedl, že chce, aby jeho App Store byl důvěryhodným místem, kde si zákazníci – především ti mladší – mohou stahovat aplikace, a dodal, že aplikace neustále hodnotí a posuzuje jejich případné riziko pro zdraví nebo pohodlí uživatelů.</p>
      <p>Když CDC spolu s americkou kardiologickou asociací potvrdil souvislost mezi kouřením elektronických cigaret a plicními onemocněními, a šíření těchto pomůcek dal do souvislosti s krizí veřejného zdraví, rozhodla se cupertinská společnost podle svých vlastních slov pozměnit <a href="https://developer.apple.com/app-store/review/guidelines/#safety">pravidla App Storu</a> a příslušné aplikace nadobro zakázat. V souladu s novými pravidly již nebudou v App Store schvalovány aplikace, propagující konzumaci tabákových a vapingových výrobků, ilegálních drog nebo nadměrného množství alkoholu.</p>
      <related>
        <a href="https://jablickar.cz/cina-zaveli-apple-odstrani-z-app-store-zmizely-aplikace-pro-sledovani-policie/"/>
      </related>
      <p>Radikální krok Applu patřičně ocenila i americká kardiologická asociace, jejíž ředitelka Nancy Brown uvedla, že doufá, že ostatní budou tento příklad následovat a připojí se k šíření zprávy o nikotinové závislosti, kterou mohou e-cigarety způsobit.</p>
      <figure>
        <img src="https://jablickar.cz/wp-content/uploads/2019/11/Vaping-fb.jpg"/>
      </figure>
      <p>Zdroj: <a href="https://9to5mac.com/2019/11/15/vaping-apps/">9to5Mac</a></p>
    </article>
  </body>
</html>