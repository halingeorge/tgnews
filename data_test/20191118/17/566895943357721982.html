<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2577148/sokuuca-dtp-u-polsi-dla-perevezenna-travmovanih-ukrainciv-zalucili-gelikopter"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-18T17:47:00+00:00"/>
    <meta property="og:title" content="Шокуюча ДТП у Польщі: для перевезення травмованих українців залучили гелікоптер"/>
    <meta property="og:description" content="Постраждало четверо українців"/>
  </head>
  <body>
    <article>
      <h1>Шокуюча ДТП у Польщі: для перевезення травмованих українців залучили гелікоптер</h1>
      <address><time datetime="2019-11-18T17:47:00+00:00">18 Nov 2019, 17:47</time> by <a rel="author">Олег Давибіда</a></address>
      <p>
        <i>У Польщі між населеними пунктами Кендзєжин-Козлє та Крапковіце (Опольське воєводство) у аварії травмувались четверо українців.</i>
      </p>
      <p>Як інформує "<a href="https://rezonans.cc/news/86447/">Rezonans</a>", ДТП сталася 17 листопада: евакуатор, яким їхало четверо українців, на швидкості врізався в стоячий автобус дорожньо-ремонтної служби. На момент удару в автобусі нікого з людей не було.</p>
      <p>Евакуатор після зіткнення відлетів в бар’єрну огорожу, яка розділяє дві смуги руху, відбився від неї та перекинувся. За попередніми даними, водій евакуатора поки з невідомих причин втратив керування, що й призвело до аварії.</p>
      <p>Усі четверо громадян України зазнали травм різного ступеня важкості. Найбільше постраждали двоє. Їх довелося діставати з евакуатора за допомогою гідравлічних ножиць. Один із чоловіків після аварії перебував у критичному стані, інший – у тяжкому. Обох госпіталізували за допомогою гелікоптерів.</p>
    </article>
  </body>
</html>