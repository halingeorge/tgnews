<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/18/aias-il-duro-attacco-della-css-a-regione-e-sindacati-confederali-136-954118.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T17:02:42+00:00"/>
    <meta property="og:title" content="Aias, il duro attacco della Css a Regione e sindacati confederali"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Il caso</h6>
      <h1>Aias, il duro attacco della Css a Regione e sindacati confederali</h1>
      <h2>La Confederazione Sindacale Sarda auspica che gli ispettori ministeriali "ascoltino tutte le parti"</h2>
      <address><time datetime="2019-11-18T17:02:42+00:00">18 Nov 2019, 17:02</time> by <a rel="author" href="https://www.unionesarda.it/autore/simone_farris/334" target="_blank">Simone Farris</a></address>
      <p>"Auspichiamo che il Ministro Speranza disponga che i suoi ispettori ascoltino tutte le parti e non solo l'assessore alla Sanità Nieddu e i consiglieri regionali i quali, ascoltando la relazione del presidente della Commissione d'inchiesta Ganau, si sono lasciati convincere che aver pagato 107 milioni di euro in 5 anni fosse un'enormità".</p>
      <p>È un durissimo attacco alla Regione e ai sindacati confederali quello sferrato dalla Confederazione Sindacale Sarda (Css) a proposito dell'<a href="https://www.unionesarda.it/articolo/news-sardegna/cagliari/2019/11/16/vertenza-aias-il-ministero-della-salute-invia-gli-ispettori-136-953430.html">invio</a><a href="https://www.unionesarda.it/articolo/news-sardegna/cagliari/2019/11/16/vertenza-aias-il-ministero-della-salute-invia-gli-ispettori-136-953430.html">, da parte del Ministro Speranza, degli ispettori</a> per far luce sullo stato d'insolvenza dell'Aias.</p>
      <p>Fatti i conti il segretario regionale Giacomo Meloni parla di "un importo annuo inferiore alle spese annue di gestione sostenute da Aias" e del fatto "che si potrebbero erogare subito 4 delle mensilità arretrate se l'Ats pagasse le fatture bloccate dal fin dal mese di giugno e altre somme dovute".</p>
      <p>Nel lunghissimo intervento della Css ce n'è anche per Cgil, Cisl Uil Funzione Pubblica e Usb, "sempre al centro dell'attenzione con le richieste di togliere la convenzione all'Aias ma non firmatari del contratto collettivo aziendale (al contrario di Ugl, Isa, Fials, Confintesa) e minimamente rappresentativi con appena un tesserato per la Uil Fpl, 7 per la Cgil Fp, 50 per la Cisl Fp e nessuno per l'Usb".</p>
      <p>Nel mucchio arrivano frecciate anche alla stampa: "Per favore chiami per nome i sindacati evitando di fare confusione e non dica che i lavoratori Aias sono da 12 mesi senza stipendio".</p>
    </article>
  </body>
</html>