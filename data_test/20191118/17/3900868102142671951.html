<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562138/ithaki-ti-oplise-to-cheri-toy-54chronoy-poy-skotwse-sto-xylo-enan-40chrono-andra"/>
    <meta property="og:site_name" content="NOOZ."/>
    <meta property="article:published_time" content="2019-11-18T17:05:00+00:00"/>
    <meta property="og:title" content="Ιθάκη: Τι όπλισε το χέρι του 54χρονου που σκότωσε στο ξύλο έναν 40χρονο άνδρα"/>
    <meta property="og:description" content="Σοκαρισμένη παραμένει η κοινωνία στο νησί της Ιθάκης από το έγκλημα του 54χρονου, ο οποίος σκότωσε -κυριολεκτικά- στο ξύλο έναν 40χρονο άνδρα, μέσα σε ξενοδοχείο. το βράδυ του περασμένου Σαββάτου."/>
  </head>
  <body>
    <article>
      <h1>Ιθάκη: Τι όπλισε το χέρι του 54χρονου που σκότωσε στο ξύλο έναν 40χρονο άνδρα</h1>
      <address>
        <time datetime="2019-11-18T17:05:00+00:00">18 Nov 2019, 17:05</time>
      </address>
      <p>
        <b>Σοκαρισμένη παραμένει η κοινωνία στο νησί της Ιθάκης από το έγκλημα του 54χρονου, ο οποίος σκότωσε -κυριολεκτικά- στο ξύλο έναν 40χρονο άνδρα, μέσα σε ξενοδοχείο. το βράδυ του περασμένου Σαββάτου.</b>
      </p>
      <hr/>
      <p>Νεότερες πληροφορίες αναφέρουν ότι ο 54χρονος είχε προβλήματα με τη 42χρονη σύζυγο του, ειδικά όσον αφορά στην επιμέλεια του παιδιού τους.</p>
      <p>Οι ίδιες πληροφορίες αναφέρουν ότι οι δύο άνδρες δεν πρέπει να γνωρίζονταν μεταξύ τους, ενώ ο νεκρός δεν ήταν ελληνικής καταγωγής.</p>
      <p>Ταυτόχρονα, νεότερες πληροφορίες επισημαίνουν ότι ο 54χρονος είχε χρονίζοντα προβλήματα με τη σύζυγό του και συχνά διαπληκτίζονταν για το ποιος θα πάρει την επιμέλεια του παιδιού τους.</p>
      <hr/>
      <h3>Το χρονικό</h3>
      <p>Το έγκλημα έγινε το βράδυ του Σαββάτου. Ο 54χρονος ξυλοκόπησε μέχρι θανάτου 40χρονο, σε ένα ξενοδοχείο στην Ιθάκη, διότι πίστευε πως ήταν ο εραστής της γυναίκας του.</p>
      <p>Μετά από λεκτική αντιπαράθεση, οι δύο άνδρες ήρθαν στα χέρια με αποτέλεσμα ο 54χρονος να τον χτυπήσει με γροθιές στο κεφάλι και το σώμα και εν τέλει να τον σκοτώσει.</p>
      <p>Πληροφορίες αναφέρουν ότι η 42χρονη, η οποία ήταν παρούσα στο άγριο έγκλημα, πρόσφερε τις πρώτες βοήθειες στο θύμα και στη συνέχεια έφυγε, γιατί νόμιζε ότι κοιμόταν.</p>
      <p>Το μεσημέρι της Κυριακής τον βρήκε νεκρό και ειδοποίησε τις Αρχές, αλλά και το οικείο Κέντρο Υγείας.</p>
      <p>Ο 54χρονος και η 42χρονη, με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας.</p>
      <hr/>
      <hr/>
      <h3>Η ανακοίνωση της ΕΛΑΣ:</h3>
      <p>Εξιχνιάστηκε άμεσα, μετά από συστηματική και εμπεριστατωμένη έρευνα του Τμήματος Ασφαλείας Αργοστολίου σε συνεργασία με το Αστυνομικό Τμήμα Ιθάκης, υπόθεση θανατηφόρου σωματικής βλάβης σε βάρος 40χρονου αλλοδαπού στην Ιθάκη.<br/><br/>Για την υπόθεση σχηματίσθηκε δικογραφία για τα κατά περίπτωση αδικήματα, της πρόκλησης θανατηφόρου σωματικής βλάβης και της έκθεσης, σε βάρος 54χρονου ημεδαπού και 42χρονης αλλοδαπής, οι οποίοι συνελήφθησαν σήμερα (17-11-2019) τις μεσημβρινές ώρες.<br/><br/>Ειδικότερα, όπως προέκυψε από την μέχρι στιγμής αστυνομική έρευνα, ο 54χρονος, χθες (16.11.2019) το μεσημέρι, μετά από διαπληκτισμό που είχε με τον 40χρονο, παρουσία της 42χρονης, τον χτύπησε με γροθιές στο κεφάλι και το σώμα, με αποτέλεσμα τον θανάσιμο τραυματισμό του.<br/><br/>Η 42χρονη αλλοδαπή, βρήκε νεκρό τον 40χρονο, σήμερα (17.11.2019) το μεσημέρι σε δωμάτιο ξενοδοχείου στην Ιθάκη και ενημέρωσε σχετικά το Αστυνομικό Τμήμα Ιθάκης και το αντίστοιχο Κέντρο Υγείας.<br/><br/>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας.</p>
      <related>
        <a href="https://www.nooz.gr/greece/1562014/agrio-egklima-stin-ithaki-ton-skotwse-me-grothies-mprosta-sti-gynaika-toy"/>
      </related>
    </article>
  </body>
</html>