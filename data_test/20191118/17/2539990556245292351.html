<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2405625,El-Euro-2020-Mocne-slowa-Jerzego-Brzeczka-Oblakowi-zabraklo-pokory"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T17:14:00+00:00"/>
    <meta property="og:title" content="El. Euro 2020. Mocne słowa Jerzego Brzęczka: Oblakowi zabrakło pokory"/>
    <meta property="og:description" content="Na konferencji prasowej przed meczem Polska - Słowenia, Jerzy Brzęczek zapowiedział kilka zmian w składzie. Zapewnił też o pełnym skupieniu w zespole i odniósł się do słów Jana Oblaka po pierwszym starciu obu reprezentacji."/>
  </head>
  <body>
    <article>
      <h1>El. Euro 2020. Mocne słowa Jerzego Brzęczka: Oblakowi zabrakło pokory</h1>
      <address>
        <time datetime="2019-11-18T17:14:00+00:00">18 Nov 2019, 17:14</time>
      </address>
      <p>
        <b>Na konferencji prasowej przed meczem Polska - Słowenia, Jerzy Brzęczek zapowiedział kilka zmian w składzie. Zapewnił też o pełnym skupieniu w zespole i odniósł się do słów Jana Oblaka po pierwszym starciu obu reprezentacji.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/8b129631-ec09-4a5a-a6c9-8dec7719a5d7.mp3"/>
          </figure>
          <p>Zawodnikowi Atletico Madryt podczas konferencji prasowej odpowiedział selekcjoner Jerzy Brzęczek (IAR)</p>
        </li>
        <li>
          <figure>
            <audio src="https://static.prsa.pl/03a95326-3072-450d-bbaa-1fbfdbb5b05e.mp3"/>
          </figure>
          <p>Piszczek podkreśla, że nie stresuje się pożegnaniem z reprezentacją (IAR)</p>
        </li>
        <li>
          <figure>
            <audio src="https://static.prsa.pl/5b15a396-c350-43eb-bef5-05889b9f53a9.mp3"/>
          </figure>
          <p>Brzęczek: nie będziemy stosować dużych eksperymentów (IAR)</p>
        </li>
        <li>
          <figure>
            <audio src="https://static.prsa.pl/e15e821a-c5b4-4005-b8e2-da0140eb8e6e.mp3"/>
          </figure>
          <p>Brzęczek nie będzie mógł skorzystać z kontuzjowanego Bartosza Bereszyńskiego .Selekcjoner liczył, że obrońca Sampdorii wejdzie na boisko (IAR)</p>
        </li>
        <li>
          <figure>
            <audio src="https://static.prsa.pl/6da02b37-7b78-4c04-a2a6-6c5daeace9a7.mp3"/>
          </figure>
          <p>Selekcjoner podkreśla, że w meczu z Izraelem w poczynania zawodników wkradła się dekoncentracja, a takich sytuacji trzeba uniknąć (IAR)</p>
        </li>
      </ul>
      <ul>
        <li>
          <b>W ostatniej kolejce biało-czerwoni pokonali w Jerozolimie Izrael 2:1</b>
        </li>
        <li>
          <b>Już wcześniej Polacy zapewnili sobie awans na Euro</b>
        </li>
        <li>
          <b>Początek meczu ze Słowenią we wtorek (19 listopada) o godz. 20.45 </b>
        </li>
      </ul>
      <related>
        <a href="https://polskieradio24.pl/43/7669"/>
      </related>
      <p>
        <b>&gt;&gt;&gt; <a href="https://polskieradio24.pl/5/4147/Artykul/2281057,El-Euro-2020-kiedy-nastepny-mecz-Polakow-TERMINARZ-i-TABELA">TERMINARZ I TABELA GRUPY G EL. EURO 2020</a> </b>
      </p>
      <p>
        <b>Brak pokory?</b>
      </p>
      <p>- Na pewno będą zmiany w porównaniu do składu, który grał w Izraelu, ale nie przewidujemy większych eksperymentów. Mówiąc krótko, zmiany personalne tak, ale taktyka, strategia bez zmian - powiedział selekcjoner na konferencji prasowej w Warszawie.</p>
      <p>W sobotę w Jerozolimie w podstawowej jedenastce zabrakło m.in. Roberta Lewandowski i Kamila Grosickiego. Kapitan drużyny narodowej pojawił się na boisku w drugiej połowie, a skrzydłowy angielskiego Hull City pozostał rezerwowym. Brzęczek pytany, czy we wtorek obaj wrócą do wyjściowego składu, odparł: "Na pewno tak".</p>
      <p>Brzęczek w mocnych słowach odniósł także do pomeczowego komentarza Jana Oblaka, który po spotkaniu w Ljublanie stwierdził, że "bardziej spocił się podczas udzielania wywiadów niż w trakcie gry".</p>
      <p>- Oblak jest bramkarzem światowej klasy, ale zabrakło mu pokory. Może dlatego my będziemy na Euro, a oni będą je oglądać przed telewizorem - skomentował.</p>
      <figure>
        <iframe data-src="https://twitter.com/WPiela96/status/1196446706696630272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Gramy na swoim stadionie, chcemy walczyć o zwycięstwo, o trzy punkty i to jest nasz główny cel. W Lublanie przegraliśmy, ale do 35. minuty, czyli momentu straty bramki graliśmy bardzo dobrze. Później gra przestała nam się układać. Takie występy, takie porażki w trakcie całego cyklu kwalifikacji mogą się zdarzyć. Co więcej, są ważne, jeśli potrafi się z nich wyciągnąć pozytywne wnioski. Nam się to udało, przetrwaliśmy ten ciężki okres i później było już lepiej - tłumaczył selekcjoner.</p>
      <related>
        <a href="https://polskieradio24.pl/321/4147/Artykul/2405466,Euro-2020-w-ktorym-koszyku-znajda-sie-bialoczerwoni-Wszystko-juz-prawie-pewne"/>
      </related>
      <p>
        <b>Pożegnanie gwiazdy</b>
      </p>
      <p>Na konferencji pojawił się także Łukasz Piszczek, który we wtorek zagra swój pożegnalny mecz w kadrze narodowej.</p>
      <p>- Umówiliśmy się z Łukaszem, że zagra od początku i potrwa to około 30 minut – wspomniał Brzęczek.</p>
      <figure>
        <iframe data-src="https://twitter.com/pzpn_pl/status/1196444617283125249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Piłkarz Borussii Dortmund wyraził radość z otrzymanej szansy.</p>
      <p>- Przygotowuję się jak do normalnego meczu. Będę mógł zejść z uśmiechem na ustach i podziękować kibicom. Bardzo pozytywnie odebrałem szansę na pożegnanie. Podziękowania dla kolegów, że zapewnili sobie awans wcześniej, to stworzyło szansę na pożegnanie. Jestem bardzo wdzięczny – powiedział.</p>
      <p>- Słowenia ma dobrych zawodników. Jednym z nich jest Josip Ilicić, grałem przeciwko niemu w Lidze Europy. Na Narodowy wychodzimy zawsze żeby wygrać. Będziemy chcieli przedłużyć dobrą passę - dodał obrońca.</p>
      <p>kp</p>
      <related>
        <a href="https://www.polskieradio.pl/5/4147/Artykul/2405357,El-Euro-2020-Polska-Slowenia-Kontuzjowani-zawodnicy-opuscili-zgrupowanie"/>
      </related>
    </article>
  </body>
</html>