<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/18_lystopada__den_serzhanta_zbroynyh_syl_ukrainy_331039.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T17:13:00+00:00"/>
    <meta property="og:title" content="18 листопада – День сержанта Збройних Сил України"/>
    <meta property="og:description" content="День професійного сержанта у Збройних Силах України було прийнято відзначати в першу п’ятницю березня. Зараз - щороку 18 листопада."/>
  </head>
  <body>
    <article>
      <h1>18 листопада – День сержанта Збройних Сил України</h1>
      <h2>День професійного сержанта у Збройних Силах України було прийнято відзначати в першу п’ятницю березня. Зараз - щороку 18 листопада.</h2>
      <address>
        <time datetime="2019-11-18T17:13:00+00:00">18 Nov 2019, 17:13</time>
      </address>
      <figure>
        <img src="https://galinfo.com.ua/media/gallery/intxt/d/s/dsc_7904_450f9.jpg"/>
        <figcaption>Марш захисників України. Фото Гал-інфо, Олена Ляхович</figcaption>
      </figure>
      <p>Свято встановлено офіційно, «Ушановуючи відданість, відповідальність та професіоналізм сержантів і старшин Збройних Сил України, їх мужність та героїзм у боротьбі за свободу, незалежність та територіальну цілісність України, з метою примноження військових традицій сержантського і старшинського складу Збройних Сил України», про що повідомляється в Указі Президента України № 153/2019 від 19 квітня 2019 року.</p>
      <p>Раніше День сержанта в Україні відзначався згідно з наказом Міністра оборони від 10 лютого 2009 року. Це професійне свято було введено з метою підтримки і підвищення престижу військової служби за контрактом на посаді сержантського і старшинського складу, а також подальшого патріотичного виховання військових кадрів України.</p>
      <p>З нагоди Дня професійного сержанта в підрозділах оформляються «Дошки пошани», на яких містяться фотографії і матеріали про кращих старшин і сержантів. По місцях дислокації з’єднань і військових частин проводяться зустрічі старшин і сержантів з учнями і студентами навчальних закладів.</p>
      <p>Шановні сержанти і старшини, бажаємо Вам міцного здоров'я, сили духу та волі.</p>
      <p>Вітаємо вас з професійним військовим святом - Днем сержанта Збройних Сил України.</p>
    </article>
  </body>
</html>