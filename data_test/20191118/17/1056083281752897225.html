<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717860/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%AA%D9%88%D9%84%DB%8C%D8%AF%DB%8C-%D9%84%D8%A8%D8%A7%D8%B3-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%D8%A8%D8%B1%D9%88%D8%AC%D8%B1%D8%AF-%D8%B6%D8%B1%D9%88%D8%B1%D8%AA-%D9%86%D8%B8%D8%A7%D8%B1%D8%AA-%D8%AC%D8%AF%DB%8C-%D8%A8%D8%B1-%D8%A8%D8%A7%D8%B2%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-18T17:35:27+00:00"/>
    <meta property="og:title" content="راه‌اندازی تولیدی لباس اسلامی در بروجرد/ ضرورت نظارت جدی بر بازار"/>
    <meta property="og:description" content="ایسنا/لرستان امام‌جمعه بروجرد گفت: تولیدی لباس اسلامی در شهرستان راه‌اندازی می‌شود."/>
  </head>
  <body>
    <article>
      <h6 class="kicker">امام‌جمعه شهرستان مطرح کرد:</h6>
      <h1>راه‌اندازی تولیدی لباس اسلامی در بروجرد/ ضرورت نظارت جدی بر بازار</h1>
      <address><time datetime="2019-11-18T17:35:27+00:00">18 Nov 2019, 17:35</time> by <a rel="author">زهره گودرزی</a></address>
      <p>ایسنا/لرستان امام‌جمعه بروجرد گفت: تولیدی لباس اسلامی در شهرستان راه‌اندازی می‌شود.</p>
      <p>حجت‌الاسلام سید علی حسینی در جلسه شورای فرهنگ عمومی بروجرد، با اشاره به افزایش قیمت بنزین، اظهار کرد: باید تصمیماتی اتخاذ شود تا افزایش قیمت بنزین باعث گرانی کالاهای دیگر نشود و نظارت جدی بر بازار صورت گیرد.</p>
      <p>وی با اشاره به گروه آمران به معروف و ناهیان از منکر، تصریح کرد: این گروه دو روز در طی هفته در سطح شهر به امر به معروف و نهی از منکر می‌پردازند.</p>
      <p>امام‌جمعه بروجرد با بیان اینکه این افراد باادب و محبت امر به معروف و نهی از منکر می‌کنند، خاطرنشان کرد: تاکنون گزارشی از برخورد و مقابله با این افراد گزارش نشده است.</p>
      <p>حسینی اضافه کرد: در راستای ترویج عفاف و حجاب یک تولیدی لباس اسلامی در شهرستان در حال راه‌اندازی بوده که به‌زودی افتتاح می‌شود.</p>
      <p>وی با بیان اینکه راه‌اندازی این تولیدی بسیار اقدام خوبی است، بیان کرد: باید نظارت جدی بر پوشش فروشندگان خانم در واحدهای صنفی صورت گیرد.</p>
      <p>امام‌جمعه بروجرد ادامه داد: در مجالس ترحیم نیز باید وعده ناهار و شام حذف شود و در این راستا باید کارهای فرهنگی صورت گیرد.</p>
      <p>انتهای پیام</p>
    </article>
  </body>
</html>