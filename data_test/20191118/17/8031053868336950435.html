<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%cf%81%cf%87%ce%bf%ce%bd%cf%84%ce%b1%ce%b9-%cf%83%ce%bf%cf%81%ce%bf%ce%ba%ce%ac%ce%b4%ce%b5%cf%82-%ce%bc%ce%b5-%ce%b2%cf%81%ce%bf%cf%87%ce%ad%cf%82-%ce%ba%ce%b1%ce%b9-%ce%ba%ce%b1%cf%84%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T17:49:50+00:00"/>
    <meta property="og:title" content="Έρχονται σοροκάδες με βροχές και καταιγίδες"/>
    <meta property="og:description" content="Έπειτα από την προσωρινή ηλιόλουστη σε πολλές περιοχές Δευτέρα, εκ νέου επιδείνωση θα παρουσιάσει ο καιρός στη χώρα μας κατά τη διάρκεια της Τρίτης καθώς προβλέπεται να εκδηλωθούν βροχές και καταιγίδες στις περισσότερες περιοχές της χώρας μας με τα φαινόμενα μάλιστα τοπικά να έχουν και μεγάλη ένταση. Παράλληλα, σύμφωνα με τους προγνώστες καιρού του Meteoclub, οι νοτιάδες στο Ιόνιο θα ενισχυθούν ενώ η θερμοκρασία δεν θα σημειώσει αξιόλογη μεταβολή."/>
  </head>
  <body>
    <article>
      <h1>Έρχονται σοροκάδες με βροχές και καταιγίδες</h1>
      <address>
        <time datetime="2019-11-18T17:49:50+00:00">18 Nov 2019, 17:49</time>
      </address>
      <p>Έπειτα από την προσωρινή ηλιόλουστη σε πολλές περιοχές Δευτέρα, εκ νέου επιδείνωση θα παρουσιάσει ο καιρός στη χώρα μας κατά τη διάρκεια της Τρίτης καθώς προβλέπεται να εκδηλωθούν βροχές και καταιγίδες στις περισσότερες περιοχές της χώρας μας με τα φαινόμενα μάλιστα τοπικά να έχουν και μεγάλη ένταση. Παράλληλα, σύμφωνα με τους προγνώστες καιρού του Meteoclub, οι νοτιάδες στο Ιόνιο θα ενισχυθούν ενώ η θερμοκρασία δεν θα σημειώσει αξιόλογη μεταβολή.</p>
      <h3>Aναλυτικά οι καιρικές συνθήκες της Τρίτης</h3>
      <p>Από το ξεκίνημα της ημέρας αναμένεται να κυριαρχήσει η συννεφιά σε όλη σχεδόν τη χώρα η οποία κατά τόπους θα είναι αυξημένη κυρίως στα δυτικά οπότε αναμένεται να εκδηλωθούν διάσπαρτες μπόρες και τοπικές καταιγίδες στα Επτάνησα και ενδεχομένως στα δυτικά παράκτια τμήματα της Ηπείρου, της δυτικής Στερεάς Ελλάδας και της δυτικής Πελ/νησου.</p>
      <p>Πιθανότητα για πρόσκαιρες μπόρες κυρίως τις πρωινές ώρες υπάρχει επίσης για τα νησιά του βορείου Αιγαίου, τις δυτικές Κυκλάδες και τη δυτική Κρήτη. Σταδιακή επιδείνωση του καιρού περιμένουμε στην κεντρική και ανατολική Μακεδονία, τη Θράκη (κυρίως τη Ροδόπη και την Ξάνθη), στην ανατολική Θεσσαλία, στις Σποράδες, στην κεντρική και ανατολική Στερεά Ελλάδα και στην ανατολική Πελ/νησο όπου τις μεσημβρινές ώρες θα ξεκινήσουν να εκδηλώνονται βροχές και τοπικές καταιγίδες, φαινόμενα τα οποία θα επιμείνουν σε γενικές γραμμές μέχρι το τέλος της ημέρας.</p>
      <figure>
        <img src="https://www.pentapostagma.gr/wp-content/uploads/2019/11/image-18.jpg"/>
      </figure>
      <p>Αρκετά καλύτερος θα είναι ο καιρός στα νησιά του ανατολικού Αιγαίου και στα Δωδεκάνησα όπου αναμένονται και διαστήματα με ηλιοφάνεια.</p>
      <figure>
        <img src="https://www.pentapostagma.gr/wp-content/uploads/2019/11/image-1-5.jpg"/>
      </figure>
      <p>Αργά την νύχτα της Τρίτης προς τα μεσάνυχτα και ξημερώματα Τετάρτης, αναμένεται μια νέα σημαντική επιδείνωση του καιρού στη δυτική Ελλάδα και συγκεκριμένα στο Ιόνιο, στην Ήπειρο, στη δυτική Στερεά Ελλάδα και στη δυτική Πελ/νησο (κυρίως οι νομοί Μεσσηνίας, Ηλείας και η βορειοδυτική Αχαΐα) και θα εκδηλωθούν έντονες βροχές και ισχυρές καταιγίδες που θα συνοδευτούν από ισχυρές ριπές ανέμων και πιθανώς τοπικές χαλαζοπτώσεις.</p>
      <figure>
        <img src="https://www.pentapostagma.gr/wp-content/uploads/2019/11/image-2-4.jpg"/>
      </figure>
      <p>Μάλιστα στο κεντρικό και κυρίως βόρειο Ιόνιο και στα δυτικότερα τμήματα της Ηπείρου ενδέχεται τα φαινόμενα να αποκτήσουν πρόσκαιρα και σφοδρό χαρακτήρα. Στην υπόλοιπη ηπειρωτική χώρα θα πρέπει να επιμείνουν κάποιες τοπικές βροχές και καταιγίδες ενώ στην περιφέρεια της κεντρικής Μακεδονίας δεν αποκλείεται τη νύχτα τα φαινόμενα να ενταθούν. Καλύτερος θα παραμείνει ο καιρός στα νησιά του Αιγαίου και στην Θράκη.</p>
      <p>Οι άνεμοι στο Ιόνιο θα πνέουν από ΝΝΑ διευθύνσεις με ένταση 5-6Μποφόρ, τη νύχτα όμως η ένταση θα φτάνει κατά τόπους και τα 8Μποφόρ. Στο Αιγαίο οι άνεμοι θα πνέουν από ΝΑ διευθύνσεις με ένταση μέχρι 5Μποφόρ.</p>
      <p>Η θερμοκρασία θα κυμανθεί στη βόρεια Ελλάδα από 7 έως 19 βαθμούς, στα δυτικά από 8 έως 20 βαθμούς, στα κεντρικά και νότια ηπειρωτικά τμήματα από 8 έως 21 βαθμούς, στις Κυκλάδες και στην Κρήτη από 12 έως 22 βαθμούς και τέλος στο ανατολικό Αιγαίο και τα Δωδεκάνησα από 11 έως 23 βαθμούς Κελσίου.</p>
      <p>
        <b>Βροχές και σε Αττική και Θεσσαλονίκη </b>
      </p>
      <p>Στην Αττική αναμένεται συννεφιά καθ’όλη την διάρκεια της Τρίτης. Τις πρωινές ώρες θα εκδηλωθούν βροχές και ίσως καταιγίδες στα νοτιότερα και ανατολικότερα τμήματα του νομού. Προς το μεσημέρι αναμένεται γενίκευση των φαινομένων με βροχές και καταιγίδες που δεν αποκλείεται πρόσκαιρα να είναι ισχυρές. Από αργά το απόγευμα τα φαινόμενα θα περιοριστούν στα δυτικά και τα νότια όπου και θα επιμείνουν μέχρι το τέλος της ημέρας. Οι άνεμοι θα πνέουν από ΝΑ διευθύνσεις με ένταση 3-5Μποφόρ. Η θερμοκρασία θα κυμανθεί από 13 έως 20 βαθμούς Κελσίου.</p>
      <p>Στη Θεσσαλονίκη περιμένουμε νεφώσεις οι οποίες κατά διαστήματα θα δίνουν ασθενείς τοπικές βροχές. Αργά το βράδυ αναμένεται περαιτέρω επιδείνωση του καιρού με βροχές και καταιγίδες που ενδεχομένως να είναι ισχυρές. Οι άνεμοι θα πνέουν από διάφορες διευθύνσεις με ένταση 3-4Μποφόρ και αργά τη νύχτα από ΑΝΑ διευθύνσεις μέχρι 5Μποφόρ. Η θερμοκρασία θα κυμανθεί από 11 έως 18 βαθμούς Κελσίου.</p>
      <p>
        <b>Βροχερός ο καιρός μέχρι την Πέμπτη </b>
      </p>
      <p>Την Τετάρτη (20/11) στα δυτικά, τα κεντρικά και τα βόρεια προβλέπονται νεφώσεις με βροχές και σποραδικές καταιγίδες, που τη νύχτα θα περιοριστούν θα βορειοανατολικά. Τα φαινόμενα πιθανώς στα δυτικά κατά τόπους θα είναι έντονα και από αργά το απόγευμα σταδιακά θα εξασθενήσουν.</p>
      <figure>
        <img src="https://www.pentapostagma.gr/wp-content/uploads/2019/11/image-3-2.jpg"/>
      </figure>
      <p>Στην υπόλοιπη χώρα λίγες νεφώσεις.Οι άνεμοι θα πνέουν από νότιες διευθύνσεις 3 με 5 και στο Αιγαίο πρόσκαιρα 6 μποφόρ.Η θερμοκρασία θα σημειώσει μικρή πτώση στα δυτικά και τα βόρεια.</p>
      <p>Την Πέμπτη (21/11) προβλέπονται λίγες νεφώσεις τοπικά αυξημένες στα ανατολικά και τα νότια, όπου θα σημειωθούν πρόσκαιρες τοπικές βροχές και στο ανατολικό Αιγαίο μεμονωμένες καταιγίδες. Από το απόγευμα τα φαινόμενα στα νοτιοδυτικά θα ενταθούν ενώ τη νύχτα θα επεκταθούν στην υπόλοιπη Πελοπόννησο, την ανατολική Στερεά, την Εύβοια, τις Κυκλάδες και την Κρήτη.</p>
      <figure>
        <img src="https://www.pentapostagma.gr/wp-content/uploads/2019/11/image-4-2.jpg"/>
      </figure>
      <p>Τοπικά περιορισμένη ορατότητα τις πρωινές ώρες στα ηπειρωτικά. Οι άνεμοι θα πνέουν στα δυτικά και τα βόρεια, αρχικά μεταβλητοί 3 με 4 και βαθμιαία από βόρειες διευθύνσεις 3 με 5 μποφόρ. Στα υπόλοιπα από νότιες διευθύνσεις 4 με 5 μποφόρ.Η θερμοκρασία δεν θα σημειώσει αξιόλογη μεταβολή.</p>
    </article>
  </body>
</html>