<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-in-uttar-pradesh-airports-are-constructed-but-no-flight-operation-for-major-cities-2856654.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T17:54:57+00:00"/>
    <meta property="og:title" content="उत्तर प्रदेश के शहरों को जोड़ने के लिए 'उड़ान' की जमीन तैयार पर पंख नहीं"/>
    <meta property="og:description" content="प्रदेश में नए हवाई अड्डे तेजी से तैयार हो रहे हैं। इसके बावजूद केन्द्र सरकार की आम आदमी को हवाई सफर कराने की तमन्ना रखने वाली योजना अभी धरातल पर उतरती नहीं दिखाई दे रही है। विमानों की कमी के कारण..."/>
  </head>
  <body>
    <article>
      <h1>उत्तर प्रदेश के शहरों को जोड़ने के लिए 'उड़ान' की जमीन तैयार पर पंख नहीं</h1>
      <address><time datetime="2019-11-18T17:54:57+00:00">18 Nov 2019, 17:54</time> by <a rel="author">प्रमुख संवाददाता।,लखनऊ।</a></address>
      <p>प्रदेश में नए हवाई अड्डे तेजी से तैयार हो रहे हैं। इसके बावजूद केन्द्र सरकार की आम आदमी को हवाई सफर कराने की तमन्ना रखने वाली योजना अभी धरातल पर उतरती नहीं दिखाई दे रही है। विमानों की कमी के कारण योजना 'उड़ान' को अभी तक पंख नहीं मिल पाए हैं। गत वर्ष हुई इनवेस्टर समिट में कहा गया था कि छह महीने के भीतर इलाहाबाद, गोरखपुर, बरेली, मुरादाबाद समेत अन्य कई शहरों से लखनऊ के बीच विमान सेवा शुरू हो जाएगी।</p>
      <p>इस बीच दो शहरों से सेवाएं शुरू भी हुईं पर वे बंद भी हो गईं। पिछले वर्ष जुलाई माह में एलायंस एयर ने लखनऊ से मध्य प्रदेश की राजधानी भोपाल के बीच सीधी उड़ान सेवा शुरू की थी। यह उड़ान अक्तूबर तक चली फिर बंद हो गई। इसी तरह लखनऊ से इलाहाबाद के बीच सीधी उड़ान जेट एयरवेज ने पिछले साल जून में शुरू की थी। यह सेवा भी जेट एयरवेज के साथ ही बंद हो गई।</p>
      <h3>Read Also: <a href="https://www.livehindustan.com/uttar-pradesh/story-uttar-pradesh-administration-promise-agitating-farmers-in-transganga-city-to-give-compensation-in-15-days-2856325.html">उत्तर प्रदेश: ट्रांसगंगा सिटी में आंदोलनरत किसानों को 15 दिन में मिलेगा मुआवजा</a></h3>
      <p><b>सीधी उड़ान के लिए तारीख पर तारीख</b><br/>लखनऊ से आगरा, लखनऊ से बरेली, लखनऊ से गोरखपुर और लखनऊ से राजस्थान के किशनगढ़ के लिए सीधी उड़ान के लिए प्रतीक्षा लम्बी होती जा रही है। लखनऊ से बरेली, मुरादाबाद, चित्रकूट, कानपुर और मेरठ के लिए ट्रू जेट को लाइसेंस मिला था। अभी कंपनी के पास विमान नहीं हैं। इसके अलावा लखनऊ-बरेली के बीच एक और कंपनी को लाइसेंस मिला था। उसके साथ भी यही दिक्कत है। लखनऊ से गोरखपुर के लिए एयर उड़ीसा ने पिछले साल जुलाई में बुकिंग भी शुरू कर दी थी लेकिन सेवा अब तक शुरू नहीं हो सकी है। विमानों की कमी योजना के आड़े आ रही है।</p>
      <h3>Read Also: <a href="https://www.livehindustan.com/uttar-pradesh/story-ram-baraat-will-be-celebrated-in-ayodhya-pm-narendra-modi-and-up-cm-yogi-adityanath-are-also-invited-to-attend-2856248.html">अयोध्या में धूम-धाम से निकलेगी राम बारात, पीएम मोदी को भी शरीक होने का न्योता</a></h3>
      <p><b>सूबे में होंगे कुल 18 एयरपोर्ट</b><br/>रीजनल कनेक्टिविटी योजना के तहत सभी बड़े शहरों को विमान सेवा से जोड़ा जाना है। आने वाले समय में प्रदेश में 18 एयरपोर्ट हो जाएंगे। मौजूदा समय में लखनऊ, वाराणसी, गोरखपुर और इलाहाबाद एयरपोर्ट पहले से ही कार्य कर रहे हैं। बरेली, मुरादाबाद के एयरपोर्ट तैयार हो चुके हैं। इनके अलावा अलीगढ़, आजमगढ़, झांसी, श्रावस्ती, सोनभद्र एयरपोर्ट को तैयार किया जा रहा है। नागरिक उड्डयन विभाग उत्तर प्रदेश के निदेशक एसपी गंगवार ने कहा कि यह योजना केन्द्र सरकार की है। छोटी विमानन कंपनियों को नए विमान खरीदने में थोड़ी देरी हुई लेकिन केन्द्र सरकार नजर रखे हुए है। समस्याएं जल्द दूर होंगी।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।</b>    </p>
    </article>
  </body>
</html>