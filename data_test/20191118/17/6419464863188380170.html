<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/gennimata-agonizomaste-enomenoi-gia-na-kanoyme-tin-parataxi-xana-ischyri/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T17:54:14+00:00"/>
    <meta property="og:title" content="Γεννηματά: Αγωνιζόμαστε ενωμένοι για να κάνουμε την παράταξη ξανά ισχυρή"/>
    <meta property="og:description" content="Το ΠΑΣΟΚ δυνατό μέσα στο Κίνημα Αλλαγής: Αυτά τόνισε μεταξύ άλλων η πρόεδρος του Κινήματος Αλλαγής, Φώφη Γεννηματά, σε δηλώσεις που έκανε απόψε στην Πάτρα"/>
  </head>
  <body>
    <article>
      <h1>Γεννηματά: Αγωνιζόμαστε ενωμένοι για να κάνουμε την παράταξη ξανά ισχυρή</h1>
      <address>
        <time datetime="2019-11-18T17:54:14+00:00">18 Nov 2019, 17:54</time>
      </address>
      <p>«Στο δρόμο για το συνέδριο του <a href="https://neaselida.gr/tag/pasok/"><b>ΠΑΣΟΚ</b> </a>δεν θα μπορούσα να μην επισκεφθώ την <a href="https://neaselida.gr/tag/achea/"><b>Αχαΐα</b></a>, ένα τόπο δεμένο με την ιστορία μας. Και μπροστά σε αυτό το συνέδριο, ένα είναι το μήνυμά μας.</p>
      <p>Το ΠΑΣΟΚ δυνατό μέσα στο <a href="https://neaselida.gr/tag/kinal/"><b>Κίνημα Αλλαγής</b></a>. Αγωνιζόμαστε μαζί, ενωμένοι για να κάνουμε την παράταξη ξανά ισχυρή, πρωτοπόρα και να πρωταγωνιστεί στις εξελίξεις, γιατί η χώρα μας, χρειάζεται μία σοβαρή, υπεύθυνη, εναλλακτική προοδευτική πρόταση».</p>
      <p>Αυτά τόνισε μεταξύ άλλων η πρόεδρος του Κινήματος Αλλαγής, <a href="https://neaselida.gr/tag/fofi-gennimata/"><b>Φώφη Γεννηματά</b></a>, σε δηλώσεις που έκανε απόψε στην <b>Πάτρα</b>, λίγο πριν να ξεκινήσει περιφερειακή συνδιάσκεψη στελεχών σε κεντρικό ξενοδοχείο της πόλης.</p>
      <p>Μάλιστα, όπως πρόσθεσε η <b>Φώφη Γεννηματά</b>, «το Κίνημα Αλλαγής δυναμώνοντας, μπορεί και πρέπει να γίνει η πραγματική κυβερνώσα αριστερά».</p>
      <p>«Και το λέω αυτό», συνέχισε, «γιατί δυστυχώς <b>η κυβέρνηση δεν έχει να παρουσιάσει</b> ένα ολοκληρωμένο σχέδιο για την οικονομία, αλλά τηρεί ακριβώς τις δεσμεύσεις του κ. Τσίπρα, όσον αφορά τα δυσβάστακτα πλεονάσματα».</p>
      <p>«Και αυτό σημαίνει», παρατήρησε η Φώφη Γεννηματά, «ότι <b>διατηρείται η θηλιά στο λαιμό</b>, η οικονομία παραμένει καθηλωμένη και η ανάπτυξη αναιμική».</p>
      <p>Μένοντας στα θέματα της οικονομίας, σημείωσε ότι «τα πλεονάσματα δεν επιτυγχάνονται μέσω της ανάπτυξης, αλλά μέσα από τη <b>φορολογική εξόντωση</b> της ελληνικής κοινωνίας και ιδιαίτερα των μεσαίων και τον πιο αδύναμων», προσθέτοντας: «Είναι χαρακτηριστικό ότι σε όλα αυτά τα φορολογικά μέτρα που έχει ανακοινώσει η κυβέρνηση, τίποτα ουσιαστικό δεν αφορά τους μισθωτούς και τους συνταξιούχους. Η καθημερινότητα θα εξακολουθήσει να είναι δύσκολη».</p>
      <figure>
        <img src="https://neaselida.gr/nsmedia/uploads/2019/11/21909184.jpg"/>
      </figure>
      <p>Στη συνέχεια <b>η Φώφη Γεννηματά παρατήρησε</b> ότι «παρόλο που άλλαξε η κυβέρνηση, συνεχίζεται η ίδια αδιέξοδη πολιτική στα κεντρικά ζητήματα που αφορούν τη χώρα», επισημαίνοντας ότι «πολιτικές που ακολούθησε το προηγούμενο διάστημα η κυβέρνηση Τσίπρα τις ακολουθεί σήμερα και η κυβέρνηση Μητσοτάκη, ιδιαίτερα όσον αφορά το προσφυγικό/ μεταναστευτικό, αλλά και την <b>υπόθεση των Σκοπίων</b>».</p>
      <p>Αναφερόμενη στο προσφυγικό/μεταναστευτικό, είπε ότι «έχω καταθέσει ερώτηση στον πρωθυπουργό και ελπίζω ότι <b>πολύ σύντομα θα έρθει να δώσει συγκεκριμένες απαντήσεις</b>, για το ποιο είναι επιτέλους το σχέδιο της κυβέρνησης, ώστε να αντιμετωπίσει το μεγάλο ζήτημα που λέγεται προσφυγικό/ μεταναστευτικό».</p>
      <p>Μάλιστα, όπως σημείωσε, «η ελληνική κοινωνία και όχι μονάχα τα νησιά εκπέμπουν SOS» και συνέχισε: «<b>Είναι αδιανόητο ο αρμόδιος υπουργός</b> να σηκώνει τα χέρια ψηλά. Χρειάζεται αλλαγή πολιτικής εδώ και τώρα. Να σταματήσει η κυβέρνηση να απαλλάσσει τους Ευρωπαίους από τις ευθύνες που πρέπει να αναλάβουν».</p>
      <p>Σχετικά με το θέμα της συμφωνίας των Πρεσπών, η Φώφη Γεννηματά τόνισε ότι «ο κ. Μητσοτάκης έχει αλλάξει θέση και έχει κάνει στροφή 180 μοιρών, <b>ο δε κ. Τσίπρας</b> θα έπρεπε να σιωπά, τώρα που αποκαλύπτεται ότι αυτή η συμφωνία ήταν τελείως στον αέρα».</p>
      <p>«Γιατί η χώρα μας», συνέχισε η πρόεδρος του <b>Κινήματος Αλλαγής</b>, «έδωσε προκαταβολικά τα πάντα, δηλαδή την ένταξη στο ΝΑΤΟ, μακεδονική ταυτότητα και μακεδονική γλώσσα, ενώ η γειτονική μας χώρα ανέλαβε την υποχρέωση να εφαρμόσει αυτό το κουτσουρεμένο <b>erga omnes</b> σε βάθος χρόνου, όσο θα διαρκούσε η ενταξιακή διαδικασία».</p>
      <p>Μία ενταξιακή διαδικασία», πρόσθεσε, «που δυστυχώς, γιατί <b>εμείς πιστεύουμε στην ένταξη των δυτικών Βαλκανίων</b> στην Ευρώπη, δεν ήταν καθόλου βέβαιη και εξακολουθεί να είναι στον αέρα, όπως στον αέρα είναι και η συμφωνία».</p>
      <p>Κλείνοντας, η Φώφη Γεννηματά υπογράμμισε ότι «είναι πολλά τα προβλήματα που αποδεικνύουν και παράλληλα επιβεβαιώνουν το ρόλο και την προοπτική του Κινήματος Αλλαγής», γιατί, όπως επεσήμανε, «ε<b>ίναι δική μας υποχρέωση να δυναμώσουμε</b>, έτσι ώστε να μπορέσουμε να στηρίξουμε πραγματικά την Ελληνική κοινωνία που εξακολουθεί να υποφέρει».</p>
      <related>
        <a href="https://neaselida.gr/politiki/christidis-i-paroysia-toy-k-tsipra-stin-poreia-itan-ypokritiki/"/>
      </related>
    </article>
  </body>
</html>