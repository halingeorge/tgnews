<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/ck-neckermann-jedna-s-investory-klienti-stale-nevedi-zda-odleti-na-dovolenou-83074"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T17:00:00+00:00"/>
    <meta property="og:title" content="CK Neckermann jedná s investory, klienti stále nevědí, zda odletí na dovolenou"/>
    <meta property="og:description" content="CK Neckermann, tuzemská pobočka zkrachovalé britské skupiny Thomas Cook, stále jedná s několika potenciálními investory o budoucnosti firmy. Výsledky jednání rozhodnou i o zájezdech v příštím roce, kterých má kancelář prodáno přes 500 pro přibližně 1 800 klientů."/>
  </head>
  <body>
    <article>
      <h1>CK Neckermann jedná s investory, klienti stále nevědí, zda odletí na dovolenou</h1>
      <address><time datetime="2019-11-18T17:00:00+00:00">18 Nov 2019, 17:00</time> by <a rel="author">ČTK</a></address>
      <p>CK Neckermann, tuzemská pobočka zkrachovalé britské skupiny Thomas Cook, stále jedná s několika potenciálními investory o budoucnosti firmy. Výsledky jednání rozhodnou i o zájezdech v příštím roce, kterých má kancelář prodáno přes 500 pro přibližně 1 800 klientů.</p>
      <p>Do konce letošního roku by mělo s CK Neckermann odjet na dovolenou ještě asi 450 lidí.</p>
      <p>Jednání o budoucnosti firmy se vedou už téměř dva měsíce. O jejich výsledku však podle mluvčího firmy Jana Šrámka stále není jasno, zřejmý není ani termín možného rozhodnutí. Ve hře jsou přitom stále všechny možné varianty, a to prodej kanceláře novému vlastníkovi, osamostatnění společnosti nebo její likvidace.</p>
      <p>Klíčová budou jednání i pro už prodané zájezdy. Nyní by mělo být rozhodnuto o všech zájezdech do konce letošního roku. Uskutečnit by se jich mělo kolem 150, zhruba stejný počet kancelář nejspíš zruší. „I když hledáme různé alternativy, v některých případech musíme přistoupit ke zrušení rezervace,“ uvedl mluvčí. Neckermann v uplynulých týdnech rušil přibližně polovinu prodaných zájezdů. Kancelář je svým klientům průběžně proplácí, do dnešního dne již uhradila více než 17 milionů korun.</p>
      <related>
        <a href="https://www.seznamzpravy.cz/clanek/ck-neckermann-castecne-obnovila-prodej-a-vyplatila-prvni-milion-korun-za-zrusene-zajezdy-80582"/>
        <a href="https://www.seznamzpravy.cz/clanek/prezije-neckermann-v-cesku-krach-sve-britske-matky-jednani-se-vedou-v-nemecku-79461"/>
      </related>
      <p>Pro příští rok má CK Neckermann prodáno přes 500 dovolených. Většina z nich jsou lyžařské zájezdy, u kterých většinou nezajišťuje dopravu. Kancelář se bude snažit zajistit, aby se uskutečnily podle plánu, uvedl mluvčí Šrámek. Důležitá však opět budou jednání s investory.</p>
      <p>Ta rozhodnou i o případném obnovení prodeje nových zájezdů. Kancelář v současnosti zajišťuje pouze rezervace, které prodala ještě před krachem mateřské společnosti, nové zájezdy od konce září nenabízí. Neckermann například nemá pro příští rok prodány žádné zájezdy pro hlavní letní sezónu.</p>
      <h3>Tržby vzrostly, zisky klesly</h3>
      <p>Tuzemská pobočka CK Neckermann je součástí britské kanceláře Thomas Cook, která v závěru září vyhlásila bankrot a vstoupila do likvidace. Návrh na insolvenci podaly také rakouská, německá a polská divize skupiny.</p>
      <p>Česká firma loni navýšila tržby na 995 milionů korun, meziročně o téměř 21 procent více, vyplývá z výroční zprávy společnosti. Zahrnuje účetní období od října 2017 do konce září 2018. Čistý zisk klesl zhruba o sedm milionů na 15,3 milionu korun. Z předchozích let ovšem podniku zůstala neuhrazená ztráta téměř 103 milionů korun. Pobočka zahrnuje dvě základní divize – vedle CK Neckermann je to firma Global Travel Lufthansa City Center.</p>
    </article>
  </body>
</html>