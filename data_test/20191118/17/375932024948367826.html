<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/ingatlan/arveresre-bocsatja-balatoni-uduloit-a-magyar-nemzeti-vagyonkezelo-1875828/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T17:22:00+00:00"/>
    <meta property="og:title" content="Árverésre bocsátja balatoni üdülőit a Magyar Nemzeti Vagyonkezelő"/>
    <meta property="og:description" content="Az első ütemben értékesítésre szánt üdülők összértéke meghaladja a 2,5 milliárd forintot."/>
  </head>
  <body>
    <article>
      <h1>Árverésre bocsátja balatoni üdülőit a Magyar Nemzeti Vagyonkezelő</h1>
      <address><time datetime="2019-11-18T17:22:00+00:00">18 Nov 2019, 17:22</time> by <a rel="author">VG</a></address>
      <p>A Magyar Nemzeti Vagyonkezelő Zrt. (MNV Zrt.) több ütemben kínálja eladásra azon állami tulajdonban álló – korábban üdültetési funkciót betöltött – ingatlanjait, amelyek állami feladatellátáshoz a továbbiakban már nem szükségesek.</p>
      <p>A társaság az üdülők meghirdetése során, az eddig megszokott egyedi ingatlanértékesítést és az idén júniusban, új módszerként elindított csomagszerű értékesítést is alkalmazza. Az első ütemben 7 db önálló ingatlanra és egy ingatlancsomagra (Turizmus 1.) licitálhatnak az érdeklődők, mely holnaptól lesz elérhető az <a href="http://e-arveres.mnv.hu/">Elektronikus Aukciós Rendszer (EAR) felületén</a>.</p>
      <figure>
        <img src="https://www.vg.hu/wp-content/uploads/2018/08/balcsi.jpg"/>
        <figcaption>Fotó: MTI/Szabó Sándor</figcaption>
      </figure>
      <p>A november 19-én meghirdetésre kerülő üdülők kikiáltási ára változó, ezért magánszemélyek is találhatnak elérhető áron üdülőt,</p>
      <ul>
        <li>ilyen például a 14,5 millió forintos balatonfüredi,</li>
        <li>űvagy a vízparthoz közel fekvő, 35,1 millió forintos balatonszemesi ingatlan.</li>
      </ul>
      <p>Befektetői érdeklődésre tarthatnak számot a 100-200 millió forint közötti kikiáltási árról induló üdülők, üdülőkomplexumok.</p>
      <aside>Az 1,74 milliárd forint kikiáltási áron meghirdetett Turizmus 1. elnevezésű csomag elemei pedig idegenforgalmi portfólióbefektetők számára kínálnak remek lehetőséget.</aside>
      <p>Az értékesítés szabályairól és az ingatlanok részletes adatairól az érdeklődők az Árverési Hirdetményben tájékozódhatnak.</p>
    </article>
  </body>
</html>