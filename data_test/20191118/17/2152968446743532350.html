<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/18/da-darish-liubov-da-spasish-detski-jivot-lesno-li-e-da-si-priemen-roditel.429966"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T17:05:00+00:00"/>
    <meta property="og:title" content="Да дариш любов, да спасиш детски живот... Лесно ли е да си приемен родител?"/>
    <meta property="og:description" content="Мария Благоева, зам.-председател на Асоциацията за приемна грижа, пред Dnes.bg | Dnes.bg"/>
  </head>
  <body>
    <article>
      <h1>Да дариш любов, да спасиш детски живот... Лесно ли е да си приемен родител?</h1>
      <h2>Мария Благоева, зам.-председател на Асоциацията за приемна грижа, пред Dnes.bg</h2>
      <address><time datetime="2019-11-18T17:05:00+00:00">18 Nov 2019, 17:05</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>
        <i>"Този, който спаси един-единствен живот, спасява целия свят". Този стих от Талмуда разкрива смисъла на приемната грижа в България. В два последователни материла Dnes.bg ще ви срещне с Мария Благоева, приемен родител и </i>
        <i>заместник-председател на Националната асоциацията за приемна грижа в България.</i>
        <i> Тя разказва за мисионерството да си приемен родител, за това да се посветиш на изоставените, необичаните деца в България. Разказва за изборите, които приемните родители много често трябва да правят, и за битката им да спасят един-единствен детски живот. </i>
      </p>
      <p>Приемната грижа променя съдба, променя живот, спасява деца, тя дава надежда и бъдеще. Приемният родител не е този, който взима деца, и цялата кампания срещу очерняне на приемната грижа е тенденциозна, категорична е Мария Благоева.</p>
      <p>Приемната грижа е междинно звено, а целта е да се помогне на децата.</p>
      <p>"Асоциацията я направихме спонтанно, на събиране на приемни родители решихме да се организираме. Успяхме да останем независими, макар че имаше желание от различни хора да ни използват. Днес имаме независимост – имаме  изпълнителен директор и управителен съвет от трима души. И най-важното сме единни, вървим в една посока и хората ни имат доверие. Гласът ни се чува – работим с министерства, социални служби", разказва тя пред <b>Dnes.bg.</b> И четиримата членове в управителния съвет работят на доброволен принцип и не получават заплата за това.</p>
      <p>Според нея отхвърлянето и омразата на обществото тенденциозно се насочва към приемната грижа.</p>
      <p>"Факт е, че в приемната грижа на Запад - във Финландия, Норвегия, скандинавските държави се дават деца в приемни семейства - хомосексуални двойки. Но не и в България!“, категорична е тя и продължава "самата аз съм против пропаганда на хомосексуализъм под каквато и да е форма - независимо дали е прикрита под името  конвенция или стратегия".</p>
      <p>"Обществото трябва да разбере, че някой трябва да се грижи за децата, претърпели физическо, вербално насилие в дома си, за децата, които трябва да бъдат изведени от семействата си заради нездрава семейна атмосфера!", разяснява тя.</p>
      <p>А относно коментарите за забогатяване на приемните родители обяснява: "Заплатата на приемния родител е около 600 лв. без данъци, но издръжката на едно дете в приемно семейство в момента е 250 лв. Ако приемният родител гледа и второ дете, за него заплащането е едва 10% от минималната заплата. Помислете, кой "печалбар" би гледал дете срещу 10% от минималната заплата".</p>
      <p>"Специално за София приемните родители са мисионери –  в столицата няма начин да не си на загуба, ако гледаш такова дете. Тук приемните семейства трябва да дават, а не получават. Наскоро мой познат – приемен родител, се отказа да работи като такъв, защото му омръзна да хвърлят кал по него“, допълни тя.</p>
      <p>Самата Мария става приемен родител през 2009 година, когато решава да вземе от дом за деца Реми Тоин, когато е на 14 години. Заради това тя напуска добре платената си и уредена работа и решава да се посвети на възстановяването на един детски живот.</p>
      <p>А усилията й са възнаградени - днес Реми е професионален танцьор, хореограф, модел на Ivet Fashion, снима се в национални и чуждестрани реклами, най-добрият в хип-хопа у нас.</p>
      <p>Асоциацията, на която Мария Благоева е зам.-председател, има около 800 членове, а приемните родители в цяла България са над 2000. "Нас ни интересуват проблемите на приемната грижа в България. И много приемни семейства ни пишат, искат съвет, помощ", казва тя.</p>
      <p>По думите й най-голямата болка на приемните родители е недомислената реинтеграция – връщането в семейството на детето, преди на практика да има условия то да бъде нормално отглеждано.</p>
      <p>И разказва няколко истории, за които приемни родители са търсели помощ от Асоциацията.</p>
      <p>"При един случай детето беше върнато в семейството му, без там да има промяна на обстоятелствата. Вследствие на това то отключи епилепсия. Защото децата отиват, виждат, живеят нормален живот и когато се връщат отново в среда без надежда, без промяна – резултатите са непредвидими“, обясни тя.<br/> <br/>Припомня и за пожар, при който три деца изгоряха, оставени сами във фургон. Оказа се, че на няколко пъти съсед е подавал сигнал, че тези деца не са обгрижвани, но коментарът на социалните е бил - "при малцинствата е така".</p>
      <p>"При друг случай дете го върнаха на майката, а тя го изпрати в Германия да проституира и краде. Асоциацията  успя да го върне в приемна грижа, но след време то отново бе реинтегрирано", продължава Мария.</p>
      <p>Получават и снимка на дете, снимано на бунището, след като е върнато в родния дом.</p>
      <p>И разказва: "Приемната майка гледаше детето като кукличка, с бяла рокличка, нахранено, изкъпано, щастливо дете. Реинтегрираха го в семейството му, майката я няма, не се знае къде е, а бащата – пияница. Сега детето рови по кофите, мръсно, не ходи нито на градина, нито на училище. Писахме, алармирахме – никой не си мръдна пръста да помогне, да се спаси това дете".</p>
      <p>Това е голямата болка на приемния родител – когато се прави недомислена реинтеграция, без да има промяна в родния му дом. Детето се връща в страданията си и се смята за изоставено – това е голям шок за него и упрекът е към приемния родител. Има случаи, когато на приемния родител се забранява да поддържа връзка с детето след реинтеграция.</p>
      <p>Мария отново подчертава: "Много често приемната грижа поема деца, които са жертва на насилие – било то сексуално, вербално, физическо".</p>
      <p>В приемна грижа много често децата идват като от филм на ужасите. Дете с изядени от плъхове пръстчета, друго с белези от гасени по тялото цигари, друго с белег от огромна нелекувана прорезна рани на коремчето, причинени от пиян родител, друго дете жигосано с дамга за добитък и още много кошмарни детски съдби...</p>
      <p>Тази година Националната асоциация за приемна грижа навърши 10 години от своето създаване. Тя е единствената родителска организация на приемните родители у нас. 10 години, в които тя води битка за изоставените, неглижираните, самотните деца, битка за тяхното спасяване. А безпочвената злоба и омраза, освободена срещу тях на протести и в социалните мрежи, е удар срещу хуманната кауза, която дава нов шанс за живот, смята Мария.</p>
      <p> </p>
      <p> </p>
    </article>
  </body>
</html>