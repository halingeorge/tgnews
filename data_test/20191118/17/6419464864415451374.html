<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/katerini-ta-anapantita-erotimata-gia-ton-thanato-tis-17chronis-kai-tis-miteras-tis-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T17:30:25+00:00"/>
    <meta property="og:title" content="Κατερίνη: Τα αναπάντητα ερωτήματα για τον θάνατο της 17χρονης και της μητέρας της (video)"/>
    <meta property="og:description" content="Νεκρές σε δύσβατη περιοχή της Πιερίας βρέθηκαν η 45χρονη μητέρα και η 17χρονη κόρη της που αγνοούνταν τα τελευταία 24ωρα."/>
  </head>
  <body>
    <article>
      <h1>Κατερίνη: Τα αναπάντητα ερωτήματα για τον θάνατο της 17χρονης και της μητέρας της (video)</h1>
      <address>
        <time datetime="2019-11-18T17:30:25+00:00">18 Nov 2019, 17:30</time>
      </address>
      <p><b>Νεκρές</b> σε δύσβατη περιοχή της<a href="https://neaselida.gr/tag/pieria/"> <b>Πιερίας</b></a>, στον δρόμο από την Κατερίνη στην Ελασσόνα, βρέθηκαν η<b> 45χρονη μητέρα</b> και η<b><a href="https://neaselida.gr/tag/maria-ioanna-deligianni/"> 17χρονη κόρη</a> της</b> που αγνοούνταν τα τελευταία 24ωρα.</p>
      <p>Οι σοροί τους εντοπίστηκαν σε χαράδρα, βάθους 120 μέτρων, κοντά στην <b>ορεινή περιοχή Φωτεινά</b>, απ’ όπου διέρχεται η <b>παλιά εθνική οδός Κατερίνης – Ελασσόνας</b>.</p>
      <p>Σοκαρισμένη είναι η τοπική κοινωνία, τα μέλη της οποίας δεν μπορούν ακόμα να πιστέψουν πώς μάνα και κόρη βρέθηκαν στη <b>χαράδρα</b> με τα αυτοκίνητό τους. Κανείς ακόμα δεν μπορεί να πει με σιγουριά για το αν πρόκειται <b>για δυστύχημα ή για αυτοκτονία</b>.</p>
      <p>Συγγενείς και φίλοι δίνουν πολλές εκδοχές για το πώς βρέθηκαν εκεί οι δύο γυναίκες. Η μία αναφέρει ότι η <b>45χρονη</b> πήρε μαζί την κόρη της για να πάνε στην πεθερά της στην Ελασσόνα, όταν συνέβη δυστύχημα. Άλλοι εικάζουν ότι η άτυχη μητέρα δεν μπόρεσε να αντέξει το βάρος της ανατροφής της κόρης της που αντιμετώπιζε κινητικά προβλήματα.</p>
      <p>Στον δρόμο πάνω από το οποίο βρέθηκαν οι δύο σοροί δεν εντοπίστηκαν <b>ίχνη φρεναρίσματος</b>, ενώ η 45χρονη φέρεται να είπε στη μητέρα της ότι θέλει να αυτοκτονήσει. Η μικρή <b>Μαρία-Ιωάννα</b> ήταν πολύ καλή μαθήτρια και ονειρευόταν να γίνει ψυχολόγος.</p>
      <figure>
        <iframe src="https://www.youtube.com/embed/JM03E8m6afQ" width="696" height="392" data-service="Youtube" scrolling="no"/>
      </figure>
      <h3>Κατερίνη: Τι έδειξε το πόρισμα για τον θάνατο της 17χρονης και της μητέρας της (video)</h3>
      <p>Ανακοινώθηκε το πόρισμα του ιατροδικαστή που <b>«δείχνει» τα αίτια του θανάτου</b> της <b>17χρονης</b> και της <b>μητέρας</b> της από την <b><a href="https://neaselida.gr/tag/katerini/">Κατερίνη</a>.</b></p>
      <p>Το αυτοκίνητο βρέθηκε σε <b>χαράδρα βάθους 105 μέτρων</b> και τα σώματα των άτυχων γυναικών εντοπίστηκαν σε απόσταση τριών μέτρων από το όχημα.</p>
      <p><b>Η μητέρα φαίνεται να ήταν πιεσμένη το τελευταίο διάστημα</b>, καθώς όλο το βάρος της ανατροφής της κόρης της, η οποία είχε κινητικά προβλήματα, είχε πέσει πάνω της, αφού ο σύζυγός της βρισκόταν τις περισσότερες μέρες στη Θεσσαλονίκη για δουλειά.</p>
      <p>Σύμφωνα με πληροφορίες από το Εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης <b>(ΑΠΘ),</b> οι σοροί έφεραν <b>κακώσεις σώματος και κεφαλής</b> και ο θάνατός τους φαίνεται να επήλθε <b>ακαριαία.</b></p>
      <p>Τη νεκροψία – νεκροτομή διενήργησαν οι καθηγητές Ιατροδικαστικής του ΑΠΘ Λήδα Κοβάτση και Φώτιος Χατζηνικολάου. Παράλληλα, θα διενεργηθεί <b>τοξικολογικός έλεγχος</b> και τα αποτελέσματα αναμένεται να γίνουν γνωστά τις επόμενες ημέρες.</p>
      <p>Οι δύο σοροί εντοπίστηκαν στη χαράδρα επί της παλαιάς εθνικής οδού Κατερίνης – Ελασσόνας, δίπλα και εξωτερικά από το αυτοκίνητο με το οποίο φαίνεται πως είχαν φύγει από το σπίτι τους. Τις δύο γυναίκες βρήκε<b> κλιμάκιο στελεχών της Πυροσβεστικής της ΕΜΑΚ και της Αστυνομίας, με τη συνδρομή drone.</b></p>
      <p>Από τα πρώτα στοιχεία της αστυνομικής έρευνας<b> δεν διαφαίνονται ίχνη εγκληματικής ενέργειας.</b> Οι αστυνομικές αρχές διερευνούν όλα τα ενδεχόμενα για τα ακριβή αίτια θανάτου μητέρας και κόρης.</p>
      <h3>Δείτε το σχετικό βίντεο</h3>
      <figure>
        <iframe src="https://www.youtube.com/embed/c-9FCDt1xLc" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/ellada/agrio-foniko-stin-ithaki-gronthokopise-mechri-thanatoy-ton-erasti-tis-gynaikas-toy/"/>
      </related>
    </article>
  </body>
</html>