<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/temele-microsoft-envision-forum-loc-maine-bucuresti-transformarea-digitala-rucsacul-conectat-cloud-pana-provocarile-informatizarii-romania-impactul-inteligentei-artificiale-business-18592658"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T17:31:22+00:00"/>
    <meta property="og:title" content="Care sunt temele Microsoft Envision Forum, care are loc mâine în Bucureşti: transformarea digitală - de la “rucsacul conectat la cloud” până la provocările informatizării din România şi impactul inteligenţei artificiale în business"/>
    <meta property="og:description" content="Eforturile de digitalizare din România, impactul inteligenţei artificiale şi al automatizării în business şi în societate, exemple de utilizare a platformelor de cloud pentru îmbunătăţirea serviciilor publice dar şi o privire la ceea ce va aduce viitorul alături de un futurolog - acestea vor fi principalele unghiuri din care va fi abordată marţi tema transformării digitale în cadrul celei de-a VII-a ediţii a Microsoft Envision Forum, evenimentul anual de business şi tehnologie al Microsoft România."/>
  </head>
  <body>
    <article>
      <h1>Care sunt temele Microsoft Envision Forum, care are loc mâine în Bucureşti: transformarea digitală - de la “rucsacul conectat la cloud” până la provocările informatizării din România şi impactul inteligenţei artificiale în business</h1>
      <address><time datetime="2019-11-18T17:31:22+00:00">18 Nov 2019, 17:31</time> by <a rel="author" href="https://www.zf.ro/autor/adrian-seceleanu" target="_blank">Adrian Seceleanu</a></address>
      <p>Eforturile de digitalizare din România, impactul inteligenţei artificiale şi al automatizării în business şi în societate, exemple de utilizare a platformelor de cloud pentru îmbunătăţirea serviciilor publice dar şi o privire la ceea ce va aduce viitorul alături de un futurolog - acestea vor fi principalele unghiuri din care va fi abordată marţi tema transformării digitale în cadrul celei de-a VII-a ediţii a Microsoft Envision Forum, evenimentul anual de business şi tehnologie al Microsoft România.</p>
      <p>Philippe Rogge, preşedinte Microsoft Europa Centrală şi de Est, unul dintre liderii companiei prezent pe scena evenimentului va aborda teme precum impactul automatizării şi al inteligenţei artificiale şi modul în care tehnologia susţine astăzi creşterea economică şi dezvoltarea societăţii. Într-un articol de opinie publicat recent, Rogge sublinia importanţa învăţării continue a angajaţilor în noul context creat de tehnologie. „Perfecţionarea trebuie să se realizeze în toată compania, nu doar în rândul membrilor echipei de conducere. Un nou studiu realizat de Microsoft în parteneriat cu IDC privind stadiul abilităţilor digitale în CEE (2019) a arătat că doar 3,5% dintre angajaţii din Europa Centrală şi de Est îndeplinesc pe deplin nevoile de competenţe digitale ale companiilor”, scria liderul Microsoft.</p>
      <p>„Ne aflăm într-un punct de inflexiune al evoluţiei tehnologice - unul în care sunt definite bazele pe care societatea viitorului se va dezvolta. Transformarea digitală e modul în care companiile pot creşte alături de ea, pentru a nu se regăsi, în deceniul ce urmează, incapabile de a înţelege şi răspunde provocărilor unei lumi eterogene.</p>
      <p>E un moment care cere organizaţiilor pe lângă viziune, strategie şi execuţie, o notă de curaj, imaginaţie şi apetit pentru o dezvoltare continuă a aptitudinilor”, punctează şi Violeta Luca, General Manager, Microsoft România.</p>
      <p>Pe scena Microsoft Envision Forum va urca şi Gerd Leonhard, cunoscutul futurist, autor şi speaker, care este cunoscut pentru estimarea sa că în următorii zece ani oamenii trebuie să se pregătească de dispariţia activităţilor de rutină, în contextul în care acestea vor fi preluate de roboţi software.</p>
      <p>Pentru a stimula discuţiile despre transformarea digitală, Microsoft a invitat pe scenă mai mulţi clienţi ai companiei - Bitdefender, Phulukisa Health Solutions, Uipath, Netgas şi BMW - pentru a discuta despre proiectele realizate şi impactul tehnologiei în business şi societate.<br/>Fondatorul Phulukisa Health Solutions, doctorul Raymond Campbell, va oferi detalii despre unul dintre cele mai spectaculoase proiecte internaţionale bazate pe tehnologia de cloud a Microsoft - soluţia mobilă de diagnosticare supranumită „rucsacul conectat la cloud“ prin care el a revoluţionat sistemul medical din Africa de Sud.</p>
      <p>„Sistemul medical global se bazează pe medicina reactivă - vă simţiţi rău şi apoi mergeţi la medic. Dacă aveţi date despre persoane examinate, puteţi obţine un medicament preventiv în cazul în care ştim ce problemă aveţi, chiar înainte de a avea simptome. Folosindu-ne de Microsoft Cloud, reuşim să practicăm mai multă medicină proactivă şi să perfecţionăm competenţele personalului medical. Oamenii pot fi consultaţi şi acasă, pentru ca apoi să aibă acces la clinici, fiind prioritizaţi în funcţie de riscul alocat. Deciziile automate pot fi luate de către persoane care, în mod normal, nu ar putea lua aceste decizii, ţinând seama de algoritmi calificaţi şi fluxuri de date foarte sigure“, a afirmat Campbell.</p>
      <p>Rucsacul care este conectat la platforma cloud a Microsoft conţine echi­pamente medicale care permit diagnos­ticarea unor boli precum tuberculoza sau HIV în câteva minute chiar şi în condiţiile dificile din Africa, reducând astfel timpul în care pacienţii pot primi tratament şi salvând astfel vieţi.<br/>Folosirea platformei cloud de la Microsoft permite accesul la date pentru persoane din întregul sistem creând premisele de îmbunătăţire a actului medical, spune fondatorul Phulukisa Health Solutions.</p>
      <p>ZF este partenerul media al Microsoft Envision Forum</p>
    </article>
  </body>
</html>