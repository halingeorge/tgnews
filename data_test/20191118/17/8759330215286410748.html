<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904251/lokeren-voorzitter-sneert-naar-oneerlijke-de-boeck-voelde-zich-onaantastbaar-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T17:37:00+00:00"/>
    <meta property="og:title" content="&quot;Totaal ongepast, de indruk dat De Boeck die speech gaf om in de pers te komen&quot;"/>
    <meta property="og:description" content="Er lijkt een diepe wonde geslagen te zijn tussen Louis de Vries, voorzitter van Sporting Lokeren, en Glen De Boeck. De Vries zette De Boeck, een persoonlijke vriend, deze maandag op straat vanwege de mindere prestaties. De oud-verdediger reageerde daarop met een post op Facebook, maar die viel in verkeerde aarde."/>
  </head>
  <body>
    <article>
      <h1>"Totaal ongepast, de indruk dat De Boeck die speech gaf om in de pers te komen"</h1>
      <address>
        <time datetime="2019-11-18T17:37:00+00:00">18 Nov 2019, 17:37</time>
      </address>
      <p>
        <b>Er lijkt een diepe wonde geslagen te zijn tussen Louis de Vries, voorzitter van Sporting Lokeren, en Glen De Boeck. De Vries zette De Boeck, een persoonlijke vriend, deze maandag op straat vanwege de mindere prestaties. De oud-verdediger reageerde daarop met een post op Facebook, maar die viel in verkeerde aarde.</b>
      </p>
      <p><a href="https://www.voetbalprimeur.be/nieuws/904181/de-boeck-op-boekvoorstelling-van-voorzitter-enkele-uren-later-ontslag.html?utm_source=doorlink&amp;utm_medium=doorlink&amp;utm_campaign=%2F">Via een bericht op zijn Facebook-profiel</a> deelde De Boeck mee dat hij zondag nog een speech had gegeven op een evenement van de Vries. Daarin uitte hij zijn respect voor de Lokeren-voorzitter. Opgezet spel, aldus de Vries. "Glen was ook uitgenodigd en is gekomen", doet de Vries het relaas bij <a href="https://www.hln.be/sport/voetbal/belgisch-voetbal/louis-de-vries-reageert-op-uitlatingen-de-boeck-hij-voelde-zich-onaantastbaar~afed2d17/?utm_medium=twitter&amp;utm_content=Sport&amp;utm_source=dlvr.it"><i>Het Laatste Nieuws</i></a>. "Plots nam hij de micro en speechte hij, tot mijn verbazing en ontroering. Hij had het over onze band en vriendschap. Goed voorbereid blijkbaar, want hij liet dat filmen door een vriend en bezorgde <i>HLN</i> dat filmpje."</p>
      <p>"Totaal ongepast vind ik dat", gaat de Vries verder. "Ik heb nu de indruk dat hij die speech gegeven heeft om in de pers te komen. Waarom zou hij dat anders publiek maken? Ik vind het heel leugenachtig en oneerlijk dat hij daar zijn ontslag aan koppelt. Want nu lijk ik iemand die zijn trainer in een vingerknip buiten gooit. Terwijl ik het daar als mens heel moeilijk mee had. Ik was er kapot van", laat de sterke man van Lokeren in zijn ziel kijken.</p>
      <p><b>Onaantastbaar</b><br/>Dat trieste gevoel verdween snel. "Mijn droefheid is nu echter omgeslagen in boosheid", geeft de Vries toe. "Dit is heel ongepast. Ja, ik ben een vriend van hem, maar ik heb van in het begin gezegd dat we professionals zijn. Dat de dag dat het niet meer gaat, we afscheid nemen van elkaar. Helaas was dat eerder dan gedacht."</p>
      <p>"Glen voelde zich allicht onaantastbaar omdat ik hier ben door hem, maar hij wist op het moment van die speech héél goed dat het gedaan was. Ik heb hem dat gisterochtend ondubbelzinnig laten weten. Dat is de waarheid. Hopelijk beseft hij dat hij over de schreef is gegaan. Dit was echt niet nodig”, besluit de Vries.</p>
      <aside>Lees meer<br/><a href="https://www.voetbalprimeur.be/nieuws/904238/lokeren-op-zoek-naar-opvolger-voor-de-boeck-de-kandidaturen-stromen-binnen-.html?itm_source=www.voetbalprimeur.be&amp;itm_medium=highlighted-content">Lokeren op zoek naar opvolger voor de Boeck: "De kandidaturen stromen binnen"</a></aside>
    </article>
  </body>
</html>