<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rozsliduvannya-smerti-lubinskyh-versii/30278851.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T17:42:05+00:00"/>
    <meta property="og:title" content="На Донеччині загибель активіста і дружини розслідують і як вбивство, і як самогубство"/>
    <meta property="og:description" content="У справі загибелі відомого активіста з Курахового та його дружини поліція розглядає дві версії – умисне вбивство або самогубство. Про це йдеться у відповіді Волноваської місцевої прокуратури на інформ"/>
  </head>
  <body>
    <article>
      <h1>На Донеччині загибель активіста і дружини розслідують і як вбивство, і як самогубство</h1>
      <address>
        <time datetime="2019-11-18T17:42:05+00:00">18 Nov 2019, 17:42</time>
      </address>
      <p>У справі загибелі відомого активіста з Курахового та його дружини поліція розглядає дві версії – умисне вбивство або самогубство. Про це йдеться у відповіді Волноваської місцевої прокуратури на інформаційний запит Радіо Свобода щодо <a href="https://www.radiosvoboda.org/a/30203959.html">загибелі Руслана і Надії Лубінських</a>.</p>
      <p>Досі тривають низка експертиз у справі – молекулярно-генетична, вибухових речовин, продуктів вибуху та пострілу, дактилоскопічна і комп’ютерно-технічна, зазначають у прокуратурі.</p>
      <p>«За фактом цього кримінального правопорушення слідчим відділом Маріїнського відділення поліції Волноваського ВП Головного управління Національної поліції в Донецькій області внесено відомості до Єдиного реєстру досудових розслідувань за №12019050690000948 від 05.10.2019 за пунктами 1 і 5 частини 2 статті 115 Кримінального кодексу України. На теперішні час у кримінальному провадженні триває проведення судово-медичної експертизи, судової молекулярно-генетичної експертизи, експертизи вибухових речовин, продуктів вибуху та пострілу, судової вибухово-технічної експертизи, дактилоскопічної експертизи, комп’ютерно-технічних експертиз», – йдеться у відповіді керівника прокуратури Дмитра Шевченка.</p>
      <p>Як уточнює Шевченко в листі, орган досудового розслідування розглядає дві версії злочину: «умисне вбивство та самогубство».</p>
      <p>Подружжя Руслан і Надія Лубінські загинули 5 жовтня від вибуху, ймовірно гранати. Чоловік очолював Мар’їнський районний центр соціальних служб, жінка – була завучем в курахівській гімназії Донецької області. В 2014-2015 роках Руслан Лубінський активно допомагав військовим, працював заступником міського голови.</p>
    </article>
  </body>
</html>