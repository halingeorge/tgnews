<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717853/%D8%A8%D8%A7%D8%B2%DA%AF%D8%B4%D8%AA-%D8%A2%D8%B1%D8%A7%D9%85%D8%B4-%D8%A8%D9%87-%D8%B4%DB%8C%D8%B1%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-18T17:01:13+00:00"/>
    <meta property="og:title" content="بازگشت آرامش به شیراز"/>
    <meta property="og:description" content="ایسنا/فارس پس از دو روز آشوب و اعتراض و اغتشاش، دوشنبه شیراز شاهد آرامش بود و در هیچ نقطه ای تجمع یا تحصن یا حمله به زیرساخت های شهری و ساختمان ها حادث نشد."/>
  </head>
  <body>
    <article>
      <h1>بازگشت آرامش به شیراز</h1>
      <address>
        <time datetime="2019-11-18T17:01:13+00:00">18 Nov 2019, 17:01</time>
      </address>
      <p>ایسنا/فارس پس از دو روز آشوب و اعتراض و اغتشاش، دوشنبه شیراز شاهد آرامش بود و در هیچ نقطه ای تجمع یا تحصن یا حمله به زیرساخت های شهری و ساختمان ها حادث نشد.</p>
      <p>پس از دو روز مشکلات ناشی از آشوب و اغتشاش و اعتراض در نقاط مختلف شهر شیراز، دوشنبه 27 آبان شاهد بازگشت آرامش به این شهر هستیم.</p>
      <p>به گزارش ایسنا، اعتراضاتی که از صبح شنبه در شیراز به شکلی آرام شروع شده بود، از بعداز ظهر همان روز و با ورود برخی نیروهای آشوبگر که بسیاری از تحلیل گران آنرا برنامه ریزی و هدایت شده ارزیابی کردند، به اغتشاش و آشوب کشیده شد و به تدریج در نقاط مختلف شهرستان شیراز گسترش یافت.</p>
      <p>روز یکشنبه این اختشاشات از ظهر فراگیر شد و در نقاطی از شهر به شکل شدیدتری و به شکل تخریب و آتش زدن زیرساخت های مخابراتی، خدمات شهری و شعب بانکها، مشهود شد که در این بین ساختمان آموزشی جهاددانشگاهی که مرکز آموزش علمی کاربردی و آموزشهای کوتاه مدت این نهاد بود نیز به آتش کشیده شد.</p>
      <p>بعد از دو روز ناآرامی و اخلال در زندگی روزمره شهروندان شیرازی، از صبح امروز با همراهی باران شدیدی که از شامگاه یکشنبه 26 آبان شروع شده بود، به تدریج آرامش به شیراز بازگشت و عصر و شامگاه دوشنبه، شهر و شهروندان روی آرامش به خود دید.</p>
      <p>براساس مشاهدات خبرنگاران ایسنا از نقاط مختلف شیراز خصوصا مناطقی که روزهای گذشته شاهد ناآرامی و اغتشاش بودیم، اکنون وضعیت کاملا آرام بوده و تردد در نقاط مختلف برقرار است.</p>
      <p>شهروندان در ساعات گذشته امکان بازگشت به زندگی روزمره را یافته و در آرامش این زمینه برایشان فراهم شد که در نقاط مختلف تردد داشته باشند.</p>
      <p>تعداد زیادی از جایگاه های سوخت که طی دو روز گذشته و بعد از تخریب و آتش زدن برخی از این جایگاه ها، تعطیل شده بود، بار دیگر به چرخه سوخت رسانی بازگشته و اگرچه صف دریافت بنزین همچنان طولانیست اما مردم فارغ از نگرانی، برای دریافت سوخت در انتظار هستند.</p>
      <p>گزارش ایسنا حاکیست که طی ساعات گذشته به تدریج نانوایی ها خلوت تر شده و مردم نیز به نوعی آرامش خود را بازیافته اند.</p>
      <p>نیروهای پلیس با استقرار در نقاط حساس و پر اهمیت شیراز، بر روند حفظ و ارتقاء آرامش در این شهر نظارت دارند.</p>
      <p>گزارش ها از شهر جدید صدرا که طی دو روز گذشته به شدت ناآرام بود نیز حاکی از بازگشت آرامش به این شهر است.</p>
      <p>انتهای پیام</p>
    </article>
  </body>
</html>