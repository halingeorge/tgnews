<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/stark-kritik-mot-att-elever-ska-marknadsfora-sina-skolor/"/>
    <meta property="og:site_name" content="DN.SE"/>
    <meta property="article:published_time" content="2019-11-18T17:25:03+00:00"/>
    <meta property="og:title" content="Stark kritik mot att elever ska marknadsföra sina skolor"/>
    <meta property="og:description" content="Utbildningsminister Anna Ekström (S) är starkt kritisk till att skolor som drivs av friskolekoncernen Academedia ägnar sina resurser åt att låta 16-åriga"/>
  </head>
  <body>
    <article>
      <h1>Stark kritik mot att elever ska marknadsföra sina skolor</h1>
      <address><time datetime="2019-11-18T17:25:03+00:00">18 Nov 2019, 17:25</time> by <a rel="author" href="https://www.dn.se/av/peter-letmark/" target="_blank">Peter Letmark</a></address>
      <p>
        <b>Utbildningsminister Anna Ekström (S) är starkt kritisk till att skolor som drivs av friskolekoncernen Academedia ägnar sina resurser åt att låta 16-åriga elever lära sig marknadsföra sin skola.<br/>– Det här är ett stort problem i den svenska skolan, säger hon.</b>
      </p>
      <p>En svensk gymnasieutbildning är grunden för att man ska klara sig bra i arbetslivet och vidare studier. Därför ska skolans resurser användas för att stärka undervisningen så elever lär sig så mycket som möjligt – och inte till att de ska lära sig att marknadsföra sin skola. </p>
      <p>Det säger utbildningsminister Anna Ekström efter DN:s artikel i helgen om att <a href="https://www.dn.se/nyheter/sverige/academedia-lar-barn-salja-sin-skola-till-andra-pa-skoltid/">Academedias skolor skickar sina elever på ambassadörsutbildning</a> för att ”lära sig informera om sin skola”.</p>
      <p>– Det är viktigt att elever ses som elever och inte som potentiella kunder, säger Anna Ekström.</p>
      <figure>
        <img src="https://cached-images.bonnier.news/cms30/UploadedImages/2019/11/18/61cab4b2-f8f9-4805-94d0-b0cb82bdd7ee/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Lisa Mattisson</cite>
        </figcaption>
      </figure>
      <p><b>Konkurrensen om elever</b> i det svenska skolsystemet har bland andra kritiserats av OECD. Anna Ekström säger att hon instämmer i mycket av den kritik som framförts av organisationen.</p>
      <p>– Det jag är särskilt kritiskt till är att det finns en risk att konkurrensen mellan skolor i Sverige gör att våra skattepengar går till marknadsföring och inte till undervisning, säger Anna Ekström. </p>
      <figure>
        <iframe data-src="https://twitter.com/Anna_Ekstrom/status/1195973673464868864" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Även kommunala skolor marknadsför sina skolor för att konkurrera om elever. De dras in i samma kapplöpningslopp som går ut på att betrakta elever som potentiella kunder, enligt Anna Ekström.</p>
      <p>– Att de lägger tid och pengar på marknadsföring är lika illa. </p>
      <p>
        <b>Varför har du inte sett till att ändra på det?</b>
      </p>
      <p>– Regeringen har flera utredningar på gång, säger Anna Ekström.</p>
      <p>Hon nämner Björn Åstrands utredning som ska se över hur antagningen och urvalet till skolorna ska se ut, och en utredning som leds av Björn Åstrands och som ska se över hur antagningen och urvalet till skolorna ska se ut. </p>
      <p>Hon påminner också om att Socialdemokraterna som enda parti i valrörelsen drev att man ville förbjuda reklam för skolor. </p>
      <p>I Januariavtalet, som är en överenskommelse mellan regeringen och samarbetspartierna C och L, finns en punkt om att man vill säkerställa att det ska vara lika villkor för alla som driver skola i Sverige.</p>
      <p>
        <b>Kan den skrivningen användas i frågan om marknadsföring?</b>
      </p>
      <p>– Det får vi återkomma till, jag vill ju inte göra min egen tolkning av Januariavtalet eftersom vi jobbar tillsammans med de andra partierna.</p>
      <p>En del som hört av sig har berättat att eleverna tycker att det är jättekul att bli utvalda och få åka på läger. </p>
      <p>Det är inget hållbart argument, enligt Anna Ekström.</p>
      <p>– Man ska vara försiktig med att förvänta sig att elever ska informera om sin skola på det här viset eftersom skolan har en maktposition gentemot eleverna. De går till skolan varje dag och får sina betyg satta av skolan.</p>
      <figure>
        <img src="https://cached-images.bonnier.news/cms30/UploadedImages/2019/11/18/db2afacf-9fd2-47a9-8e88-ca8e91ec4a26/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Det finns risk för att elever inte vågar framföra kritik mot skolan, menar Liberalernas skolpolitiske talesperson Roger Haddad.<cite>Foto: Henrik Montgomery/TT</cite></figcaption>
      </figure>
      <p><b>Även Roger Haddad</b>, som är<b> </b>Liberalernas skolpolitiske talesperson och vice ordförande i utbildningsutskottet, menar att det finns en risk för att elever hamnar i en lojalitetskonflikt om de plötsligt vill framföra kritik mot skolan. </p>
      <p>– Absolut finns det en sådan risk. När jag för några år sedan besökte Lundsbergs (som är en privat internatskola) var det uppenbart. Där hade man den här typen av egna verksamheter för hur man skulle marknadsföra skolan.</p>
      <p>– Jag var väldigt angelägen om att höra vad eleverna tyckte. Men ibland känner man, när man är skolpolitiker, att det inte verkar som att eleverna får berätta hur det egentligen är. Det är inte acceptabelt att låta eleverna hamna i en sådan situation. </p>
      <p><b>Roger Haddad tänker ta upp </b>innehållet i DN:s artikel när han träffar företrädare för Academedia under veckan.</p>
      <p>– Liberalerna är för ett aktivt skolval och för att kunna göra det så är det viktigt att få bra information, och det är skolan och huvudmännens ansvar att hantera de här sakerna på ett etiskt sätt.</p>
      <p>Viktigast att titta på är att eleverna som skickas på läger får sin garanterade undervisningstid enligt skollagen, menar både Haddad och Ekström. </p>
      <p>– Alla som har följt debatten om antiken i historieämnet vet hur få timmar det är för vissa ämnen, och hur viktigt det är att eleverna får den tid som de har rätt till, säger Anna Ekström.</p>
      <p>Academedia skriver i ett mejl till DN att skolorna har digitala system för att följa upp elevernas garanterade undervisningstid. ”Om det skulle finnas avvikelser ska dessa omedelbart hanteras”.</p>
      <p>
        <b>Läs mer:</b>
      </p>
      <p><a href="https://www.dn.se/nyheter/sverige/academedia-lar-barn-salja-sin-skola-till-andra-pa-skoltid/">Academedia lär elever värva nya elever på skoltid</a> </p>
      <p>
        <a href="https://www.dn.se/nyheter/academedia-backar-fran-hart-kritiserad-jobbannons/">Academedia backar från kritiserad jobbannons </a>
      </p>
      <details>
        <summary>Detta har hänt</summary>
        <p>Friskolekoncernen Academedia skickar flera hundra elever i varje årskull på vad man kallar för ambassadörsutbildning.</p>
        <p>Totalt driver Academedia 142 gymnasieskolor i hela landet och majoriteten har sådana läger där där sextonåriga skolelever under en eller några dagar får lära sig att marknadsföra sin gymnasieskola och värva nya högstadieelever att söka till skolan.</p>
      </details>
    </article>
  </body>
</html>