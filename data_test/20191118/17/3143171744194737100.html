<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/ali-terme-libriamoci-merenda-di-storie-alla-scuola-secondaria.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T17:21:48+00:00"/>
    <meta property="og:title" content="Alì Terme. “Libriamoci”, merenda di… storie alla scuola secondaria"/>
    <meta property="og:description" content="Viaggio emozionale alla scoperta del gusto e del piacere per la lettura ad alta voce"/>
  </head>
  <body>
    <article>
      <h1>Alì Terme. “Libriamoci”, merenda di… storie alla scuola secondaria</h1>
      <address><time datetime="2019-11-18T17:21:48+00:00">18 Nov 2019, 17:21</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>Viaggio emozionale alla scoperta del gusto e del piacere per la lettura ad alta voce</i>
      </p>
      <p>ALI’ TERME – Anche la scuola secondaria di Alì Terme ha celebrato la “Giornata della lettura” nell’ambito dell’iniziativa nazionale “Libriamoci”. Una “merenda di… storie”, che ha coinvolto gli studenti delle tre classi, accompagnati dalle docenti Liliana Micalizzi, Carmela Briguglio, Anna Mancini e Antonella La Tella in una avventura magica. Un viaggio emozionale alla scoperta del gusto e del piacere per la lettura ad alta voce.</p>
      <p>Sono state passate in rassegna alcune pagine di testi indimenticabili: Il piccolo principe, Piccole donne crescono, Viaggio al centro della Terra, Ventimila leghe sotto il mare; Moby Dick; Storia di una gabbianella e del gatto che le insegnò a volare. Ed ancora: Il cantico delle creature, Le favole al telefono di Gianni Rodari e il decalogo del lettore di Daniel Pennac. I testi hanno preso vita, forma e colore dalla voce dei ragazzi che in veste di lettori hanno coinvolto, hanno riso, si sono emozionati e sono stati capaci di andare al di là della semplice lettura.</p>
      <p>Anche le docenti Liliana Micalizzi (Il manoscritto ritrovato ad Accra), Anna Mancini (Il gabbiano Jonathan Livingston), Angela Armaleo (Daniel Pennac), Carmela Briguglio (Francesco Petrarca) e Anna La Spina (Storia di una gabbianella e del gatto chele insegnò a volare in lingua francese) hanno letto alcuni brani e spiegato ai ragazzi il motivo della loro scelta.</p>
      <p>Tra un lettura e l’altra, gli alunni di seconda Riccardo Todaro, Giordana Manganaro e Ilaria Freni hanno suonato dei brani con la chitarra: Romanza, Studio di Giuliani e Studio di Coste. A fine mattinata allievi e docenti hanno condiviso una merenda. Ma non una semplice merenda, bensì una Merenda… di storie!</p>
    </article>
  </body>
</html>