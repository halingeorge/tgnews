<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-auto-23498747-video-ford-lanseaza-suv-electric-mustang-mach.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T17:00:00+00:00"/>
    <meta property="og:title" content="​VIDEO Ford lansează SUV-ul electric Mustang Mach-E"/>
    <meta property="og:description" content="Ford a anunțat că va lansa primul său SUV electric care va purta un nume celebru din gama sa, Mustang. Ford promite o autonomie de până la 600 km, iar mașina va ajunge la 100 km/h în 5"/>
  </head>
  <body>
    <article>
      <h1>​VIDEO Ford lansează SUV-ul electric Mustang Mach-E</h1>
      <address><time datetime="2019-11-18T17:00:00+00:00">18 Nov 2019, 17:00</time> by <a rel="author">Vlad Barza</a></address>
      <p><b>​Ford a anunțat că va lansa primul său SUV electric care va purta un nume celebru din gama sa, Mustang. Ford promite o autonomie de până la 600 km, iar mașina va ajunge la 100 km/h în 5 secunde în versiunea GT care va fi lansată ulterior. Mustang Mach-E va fi oferit în versiuni cu autonomie standard sau autonomie extinsă, cu tracțiune spate sau cu tracțiune integrală. Mașina va ajunge în țară în prima parte din 2021.<br/></b><br/>Este prima oară când un crossover poartă numele Mustang, iar producția va fi la uzina Cuautitlan din Mexic unde fusese produs Fiesta sedan.</p>
      <figure>
        <img src="https://media.hotnews.ro/media_server1/image-2019-11-18-23498758-0-ford-mustang-mach.jpg"/>
      </figure>
      <p>Versiunea de bază va dezvolta echivalentul a 337 CP, iar cea GT, care va fi lansată mai târziu, va dezvolta peste 450 CP și autonomia va fi de peste 400 km. Mașina va accelera de la 0, la 100 km/h în 7 secunde. Versiunea standard va avea o baterie de 75 kWh, iar cea de performanță, una de 98 kWh. Versiunea GT nu va fi lansată pe plan mondial mai repede de primăvara lui 2021.<br/><br/>Modelul de 4,71 metri lungime va avea o viteză maximă limitată la 178 km/h.</p>
      <figure>
        <iframe src="https://www.youtube.com/embed/KRytI-WNTHs" width="490" height="276" data-service="Youtube" scrolling="no"/>
      </figure>
      <p>Modelul va concura în piață cu SUV-uri de la Tesla, General Motors sau Audi. Analiștii notează că Ford a riscat folosind numele Mustang pentru un SUV, dar compania avea nevoie de un model electric care să atragă atenția. Ford a mai avut mașini electrice în gamă, dar nu au avut vânzări mari și nu au ”făcut valuri”. Compania speră că numele Mustang va avea o soartă mult mai bună cu acest SUV.<br/><br/>”Ford extinde familia Mustang pentru prima dată în ultimii 55 de ani, adaptând celebrul logo la era electrică prin noul Mustang Mach-E: un SUV complet nou, full-electric și născut din aceleași idealuri de libertate care au inspirat cel mai vândut coupe sport al lumii”, spune compania.</p>
      <figure>
        <iframe src="https://www.youtube.com/embed/-RCT6gEyOFc" width="490" height="276" data-service="Youtube" scrolling="no"/>
      </figure>
      <p>Când va fi disponibil pe piață, în ultima parte a anului 2020 (iar în România în prima parte a anului 2021), Mustang Mach-E va fi oferit în versiuni cu autonomie standard sau autonomie extinsă, cu tracțiune spate sau cu tracțiune integral. Aceste versiuni vin echipate cu motoare electrice cu magneți permanenți. În varianta cu autonomie extinsă și tracțiune spate, Mustang Mach-E țintește o autonomie de până la 600 de kilometri calculată conform precedurilor World Harmonised Light Vehicle Test Procedure (WLTP).1 În configurațiile cu autonomie extinsă și tracțiune integrală, Mustang Mach-E vizează 337 CP (248 kW) și un cuplu de 565 Nm, mai spun cei de la Ford.<br/><br/>"La prima ediție a Salonului Auto de la Detroit, Henry Ford a spus că lucrează la ceva ce va lovi omenirea ca un trăsnet", a declarat Bill Ford, președinte executiv Ford Motor Company. "Acel ceva a fost Model-T. Astăzi, Ford Motor Company se mândrește cu dezvăluirea unei mașini care lovește din nou cu puterea unui trăsnet. Noul Mustang Mach-E, un model complet electric. E rapid. E distractiv. E întruchiparea libertății pentru o nouă generație de posesori Mustang", mai spun cei de la Ford. <br/><br/><br/></p>
    </article>
  </body>
</html>