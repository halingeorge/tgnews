<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sitaram-yechury-about-sabarimala-and-babri-masjid-demolition-cases928.html"/>
    <meta property="og:site_name" content="DoolNews"/>
    <meta property="article:published_time" content="2019-11-18T17:47:00+00:00"/>
    <meta property="og:title" content="'ശബരിമല വിധിയില്‍ ചോദ്യങ്ങള്‍ ഉയരുകയാണ്; ബാബ്‌റി മസ്ജിദ് കേസിലെ കുറ്റക്കാര്‍ ശിക്ഷിക്കപ്പെട്ടിട്ടുണ്ടോ?'; നിലപാട് വ്യക്തമാക്കി യെച്ചൂരി"/>
    <meta property="og:description" content="CPIM National News Polit Bureau Sitaram Yechury India ന്യൂദല്‍ഹി: ശബരിമല കേസില്‍ കൃത്യമായ വിധിയിലേക്ക് സുപ്രീം കോടതി എത്രയും വേഗം എത്തിച്ചേരണമെന്ന് സി.പി.ഐ.എം ജനറല്‍ സെക്"/>
  </head>
  <body>
    <article>
      <h1>'ശബരിമല വിധിയില്‍ ചോദ്യങ്ങള്‍ ഉയരുകയാണ്; ബാബ്‌റി മസ്ജിദ് കേസിലെ കുറ്റക്കാര്‍ ശിക്ഷിക്കപ്പെട്ടിട്ടുണ്ടോ?'; നിലപാട് വ്യക്തമാക്കി യെച്ചൂരി</h1>
      <address><time datetime="2019-11-18T17:47:00+00:00">18 Nov 2019, 17:47</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ശബരിമല കേസില്‍ കൃത്യമായ വിധിയിലേക്ക് സുപ്രീം കോടതി എത്രയും വേഗം എത്തിച്ചേരണമെന്ന് സി.പി.ഐ.എം ജനറല്‍ സെക്രട്ടറി സീതാറാം യെച്ചൂരി. വിധിയില്‍ ചോദ്യങ്ങള്‍ ഉയരുകയാണെന്നും അദ്ദേഹം ചൂണ്ടിക്കാട്ടി.</p>
      <p>ദല്‍ഹിയില്‍ വാര്‍ത്താസമ്മേളനത്തില്‍ സംസാരിക്കുകയായിരുന്നു അദ്ദേഹം. ‘ശബരിമല കേസില്‍ വ്യക്തത വരുത്തിയില്ലെങ്കില്‍ ഇപ്പോള്‍ നിലനില്‍ക്കുന്ന അനിശ്ചിതത്വം തുടരും’- അദ്ദേഹം അഭിപ്രായപ്പെട്ടു.</p>
      <p>ബാബ്‌റി മസ്ജിദ് കേസില്‍ എങ്ങനെയാണു നീതി നടപ്പാക്കപ്പെട്ടതെന്ന് അദ്ദേഹം ചോദിച്ചു. ‘ബാബ്‌റി മസ്ജിദ് കേസ് രാജ്യത്തു സജീവമായി നിലനില്‍ക്കാന്‍ തുടങ്ങിയിട്ട് 30 വര്‍ഷമാകുന്നു. എല്‍.കെ അദ്വാനി, മുരളീ മനോഹര്‍ ജോഷി, കല്യാണ്‍ സിങ് എന്നീ പ്രമുഖ നേതാക്കളെല്ലാം ആ കേസില്‍ ഉള്‍പ്പെട്ടിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മസ്ജിദ് തകര്‍ത്തതു നിയമലംഘനമാണെന്നാണു നീതിപീഠം പറഞ്ഞിരിക്കുന്നത്. എന്നാല്‍ ആ കേസില്‍ എങ്ങനെയാണു നീതി നടപ്പാക്കപ്പെട്ടത്? അതില്‍ കുറ്റക്കാര്‍ ശിക്ഷിക്കപ്പെട്ടിട്ടുണ്ടോ? നിലവിലെ വിധി മസ്ജിദ് തകര്‍ത്ത സംഭവത്തില്‍ കുറ്റക്കാര്‍ ശിക്ഷിക്കപ്പെടുന്നതിനു തടസ്സമാകരുത്.’- അദ്ദേഹം പറഞ്ഞു.</p>
      <related>
        <a href="https://www.doolnews.com/cpim-pb-comment-on-sabarimala-women-entry-255.html?utm_source=doolnews&amp;utm_medium=related"/>
      </related>
      <p>ശബരിമലയിലെ യുവതീപ്രവേശന നിലപാടില്‍ നിന്നു പിന്നോട്ടില്ലെന്ന് സി.പി.ഐ.എം പൊളിറ്റ് ബ്യൂറോ തീരുമാനിച്ചിരുന്നു. സംസ്ഥാന സര്‍ക്കാരിനും മറിച്ചൊരു നിലപാടില്ലെന്നും പി.ബി വ്യക്തമാക്കിയിരുന്നു.</p>
      <p>ലിംഗസമത്വം ഉയര്‍ത്തിപ്പിടിക്കുന്ന നിലപാടില്‍ മാറ്റമില്ലെന്നും പി.ബി പറഞ്ഞു. സുപ്രീം കോടതി വിധിയില്‍ വ്യക്തത വേണമെന്നും നിയമോപദേശം തേടണമെന്നും പി.ബി യോഗം വ്യക്തമാക്കിയിട്ടുണ്ട്.</p>
      <p>ശബരിമലയിലെത്താന്‍ ആഗ്രഹിക്കുന്ന യുവതികള്‍ക്ക് ഇത്തവണ സംരക്ഷണം നല്‍കില്ലെന്നു നേരത്തെ ദേവസ്വം മന്ത്രി കടകംപള്ളി സുരേന്ദ്രന്‍ വ്യക്തമാക്കിയിരുന്നു. പോകണമെന്നുള്ളവര്‍ കോടതി ഉത്തരവുമായി വരട്ടെയെന്നും അദ്ദേഹം പറഞ്ഞിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>‘പൊലീസ് സംരക്ഷണയില്‍ യുവതികളെ ശബരിമലയിലേക്കു കൊണ്ടുപോകില്ല. സുപ്രീം കോടതി വിധിയെപ്പറ്റി നിയമജ്ഞര്‍ പോലും രണ്ടുതട്ടിലാണു പറയുന്നത്. പഴയവിധി അസ്ഥിരപ്പെട്ടിരിക്കുന്നുവെന്ന് ഒരു കൂട്ടര്‍. അതല്ല ആ വിധി നിലനില്‍ക്കുന്നുവെന്നു മറ്റൊരു കൂട്ടര്‍.</p>
      <related>
        <a href="https://www.doolnews.com/prathibha-mla-facebook-post-in-sabarimala-sc-verdict6834.html?utm_source=doolnews&amp;utm_medium=related"/>
      </related>
      <p>സ്വാഭാവികമായും സുപ്രീം കോടതി തന്നെ അതുസംബന്ധിച്ചു വ്യക്തത നല്‍കേണ്ടതുണ്ട്. അത് ആരുപോയി വ്യക്തത വരുത്തേണ്ടതുണ്ടെന്നത് ആലോചിച്ചു തീരുമാനിക്കും. ആക്ടിവിസ്റ്റുകള്‍ക്കു കയറി അവരുടെ ആക്ടിവിസം പ്രദര്‍ശിപ്പിക്കാനുള്ള സ്ഥലമല്ല ശബരിമല.</p>
      <p>ഇതെന്റെ തുടക്കം മുതലുള്ള നിലപാടാണ്. തൃപ്തി ദേശായിയെപ്പോലുള്ള ആക്ടിവിസ്റ്റുകള്‍ക്ക് അവരുടെ ശക്തി തെളിയിക്കാനുള്ള ഇടമായി ശബരിമലയെ കാണേണ്ടതില്ല.” എന്നായിരുന്നു മന്ത്രിയുടെ പ്രതികരണം.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>