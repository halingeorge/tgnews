<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/idos-kutya-orokbefogadas/"/>
    <meta property="og:site_name" content="FEMINA"/>
    <meta property="article:published_time" content="2019-11-18T17:20:08+00:00"/>
    <meta property="og:title" content="Megható videóban varázsolja fiatallá az idős kutyákat egy magyar alapítvány"/>
    <meta property="og:description" content="Az Érzékenyítő-géppel az idős kutyák örökbefogadására ösztönöznek."/>
  </head>
  <body>
    <article>
      <h1>Megható videóban varázsolja fiatallá az idős kutyákat egy magyar alapítvány</h1>
      <h2>Az Érzékenyítő-géppel az idős kutyák örökbefogadására ösztönöznek.</h2>
      <address><time datetime="2019-11-18T17:20:08+00:00">18 Nov 2019, 17:20</time> by <a rel="author">Femina</a></address>
      <p>Idős kutyákat fiatalítanak meg a Vigyél Haza Alapítvány kampányában. Az ebek a koruk miatt már nehezen találnak otthonra, sokszor hosszú éveken vagy egy életen át kell várniuk. A figyelemfelkeltő videó elsődleges célja, hogy bemutassa, hogy az idős kutyák is voltak egyszer tündéri kölykök, és pont annyira szerethetők és ragaszkodók, mint fiatalabb társaik.</p>
      <p>Az alapítvány mindig is szívesen nyúlt újszerű és figyelemfelkeltő kommunikációs eszközökhöz. Új akciójában a mai divatos alkalmazásokat megfordítva nem idősebbé, hanem fiatalabbá tette néhány gondozottját, így szó szerint visszarepítette az örökbefogadásra vágyó négylábúakat az időben. Szerették volna a fiatalabb, mobilabb generációt is elérni ezzel a megoldással, mert azt tapasztalják, hogy a fiatalok sokszor nyitottabbak egy-egy idősebb kutya befogadására.</p>
      <figure>
        <iframe src="https://www.youtube.com/embed/b2Q0hPg7ybM" width="560" height="315" data-service="Youtube" scrolling="no"/>
      </figure>
      <p>Az állatvédők tapasztalatai alapján <a href="https://berner9.hu/"><b>az idős kutyák</b></a> örökbefogadásától sokan tartanak koruk miatt, mivel úgy vélik, már nem tudnának megszokni egy új környezetet, vagy nem lesznek olyan ragaszkodók, mint a fiatalok. Ez egy hatalmas tévedés, hiszen egy idős kutya is néhány hét alatt pont ugyanúgy megszereti új családját, mintha mindig velük élt volna.</p>
      <p>Az Érzékenyítő-gép kampányban önfeledt kölyökkutyaként láthatjuk <a href="https://vigyelhaza.hu/gomboc/"><b>Gombócot</b></a>, <a href="https://vigyelhaza.hu/karcsi-bacsi/"><b>Karcsi bácsit</b></a> és <a href="https://vigyelhaza.hu/leila/"><b>Leilát</b></a>, aki több mint öt éve vár szerető gazdira németjuhász párjával, <a href="https://vigyelhaza.hu/maci-2/"><b>Macival</b></a> együtt, illetve megismerhetjük <a href="https://vigyelhaza.hu/merlin-10-honap-utan-hazaert/"><b>Merlint</b></a> is, akinek igazi sikertörténete van, hiszen éppen a világhálón talált rá tíz hónap után elveszettnek vélt, eredeti gazdija.</p>
      <p>A Vigyél Haza Alapítvány célja, hogy a bemutatott, nyugdíjaskorú ebek fiatal mása rávilágítson: az idős kutyusok is megérdemelnek még egy esélyt a boldog öregkorra. A kisfilm narrátora <b>Fekete Ernő</b>, a Katona József Színház színésze, aki szintén az alapítványnál találta meg négylábú kedvencét. A kedves grafikákat <b>Suhai Dóra</b> készítette. Ha a film nyomán akár virtuálisan is örökbe fogadnád bármelyik idős ebet, az <a href="https://vigyelhaza.hu/virtualis-orokbefogadas/"><b>ide kattintva megteheted</b></a>.</p>
      <p>
        <i>A kiemelt kép illusztráció. Forrás: Getty Images.</i>
      </p>
      <p>
        <b>Szívbemarkoló fotók idős ebekről</b>
      </p>
      <p>A következő fotókat szerető gazdik osztották meg öreg kutyusaikról, akik legalább annyi figyelmet érdemelnének, mint fiatalabb társaik.</p>
      <figure>
        <img src="https://kep.index.hu/1/0/2808/28082/280828/28082891_2154345_b3a6ff5e249304c896dfd92a810be5b7_wm.jpg"/>
        <figcaption>
          <a href="https://femina.hu/terasz/idos-kutya-kepek/">Nézegess képeket! 10 kép<br/><b>Gazdájával együtt őszült meg a kutya - Szívbemarkoló fotók idős ebekről</b></a>
        </figcaption>
      </figure>
    </article>
  </body>
</html>