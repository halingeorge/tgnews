<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/har-flyr-demonstranterna-halar-sig-ner-fran-bro"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T17:24:30+00:00"/>
    <meta property="og:title" content="Här flyr demonstranterna – halar sig ner från bro"/>
    <meta property="og:description" content="Demonstranter försöker fly från det ockuperade Polytechnic University i Hongkong. Samtidigt hotar polisen med skarp ammunition medan sammandrabbningarna fortsätter. ”Polisen ska inte vara juridiskt ansvariga ifall upploppsmakarna dödas, skriver ”, skriver Hu Xijin, chefredaktör på regeringstrogna tidningen Global Times, på Weibo."/>
  </head>
  <body>
    <article>
      <h1>Här flyr demonstranterna – halar sig ner från bro</h1>
      <address><time datetime="2019-11-18T17:24:30+00:00">18 Nov 2019, 17:24</time> by <a rel="author">Andreas Söderlund</a></address>
      <p>
        <b>Demonstranter försöker fly från det ockuperade Polytechnic University i Hongkong. Samtidigt hotar polisen med skarp ammunition medan sammandrabbningarna fortsätter. <br/>”Polisen ska inte vara juridiskt ansvariga ifall upploppsmakarna dödas, skriver ”, skriver Hu Xijin, chefredaktör på regeringstrogna tidningen Global Times, på Weibo.</b>
      </p>
      <p>När natten föll över Hong Kong under måndagen hade situationen fortfarande inte ändrats kring universitetet. Hundratals demonstranter är fortfarande kvar på det ockuperade området och polisen håller fortfarande ställningarna runtom.</p>
      <h3>”Vet inte när polisen kommer att storma”</h3>
      <p>Sammandrabbningarna har fortsatt under måndagen. Samtidigt har flera personer försökt fly området, förbi polisavspärrningarna, i takt med att oron växer för ett nytt stormningsförsök från polisens sida.</p>
      <p>– Några grät mycket, några var rasande, andra var oroliga, för de kände att det var hopplöst eftersom vi inte hade någon väg ut. Vi vet inte när polisen kommer att storma in, säger en 19-åring på universitetsområdet enligt TT.</p>
      <p>Bilder visar hur demonstranter halar sig ner med rep från en gångbro på universitetsområdet. Enligt nyhetsbyrån AP tog de sig ner på en motorväg där motorcyklar väntade på dem så att de kunde fly området. Det är oklart om de klarade sig. Flera studenter har gripits medan de försökt fly.</p>
      <p>Samtidigt finns rapporter om våldsamma ingripanden med slag och sparkar från polisen, när flyende studenter gripits.</p>
      <h3>Hotet: Skarp ammunition</h3>
      <p>Efter söndagens oroligheter, där bland annat en polis uppges ha träffats av en pil och brandbomber skjutits mot polisen i hemmagjorda slangbellor, hotar polisen nu med att de kan börja använda skarp ammunition.</p>
      <p>– Jag varnar upploppsmakarna för att använda bensinbomber, pilar, bilar eller några andra dödliga vapen för att anfalla poliser. Om de fortsätter att begå så pass allvarliga handlingar har vi inget annat val än att använda minimalt med våld, däribland skarp ammunition, skriver polistalespersonen Louis Lau på Facebook.</p>
      <p>Polisen har vid några enstaka tillfällen tidigare använt skarp ammunition under protesterna. Men ingen har skadats vid de tillfällena. Samtidigt har den regeringstrogna tidningen Global Times chefredaktör Hu Xijin resonerat kring samma sak – och skriver att polisen inte borde anses juridiskt ansvariga ifall demonstranter dödas.</p>
      <details>
        <summary>Bakgrund: Protesterna i Hongkong</summary>
        <p>Protesterna inleddes i våras för att stoppa ett lagförslag om att tillåta utlämning av misstänkta brottslingar. Demonstranterna lyckades få Hongkongs regering att lägga förslaget på is, men började samtidigt utvidga sina krav till att gälla ökad demokrati och oberoende från Fastlandskina.</p>
        <p>Vid flera tillfällen har demonstrationerna enligt arrangörernas siffror samlat runt två miljoner människor. Samtidigt har konfrontationerna mellan polis och demonstranter gradvis eskalerat sedan i somras.</p>
        <p>Konflikten har kastat in Hongkong i den värsta politiska krisen sedan överlämnandet från Storbritannien. Peking har delat ut skarpa varningar till demonstranterna och kinesisk militär har setts öva vid Hongkongs gräns.</p>
        <p>Under senare år har massprotester brutit ut i Hongkong vid flera tillfällen. 2013 använde occupyrörelsen civil olydnad för att kräva ett mer demokratiskt valsystem. Som en följd av den föddes paraplyrörelsen 2014, då hundratusentals människor demonstrerade för fria val.</p>
        <p>Källor: AFP, Utrikespolitiska institutet med flera</p>
        <p>
          <i>(TT)</i>
        </p>
      </details>
    </article>
  </body>
</html>