<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2820676-suspilne-pocalo-znimati-teleserial-na-shidnomu-fronti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T17:22:00+00:00"/>
    <meta property="og:title" content="Суспільне почало знімати телесеріал “На Східному фронті”"/>
    <meta property="og:description" content="Суспільний мовник розпочав зйомки документального телесеріалу про війну в жанрі роуд-муві."/>
  </head>
  <body>
    <article>
      <h1>Суспільне почало знімати телесеріал “На Східному фронті”</h1>
      <h2>Суспільний мовник розпочав зйомки документального телесеріалу про війну в жанрі роуд-муві.</h2>
      <address>
        <time datetime="2019-11-18T17:22:00+00:00">18 Nov 2019, 17:22</time>
      </address>
      <p>Про це повідомляється на <a href="http://www.1tv.com.ua/news/channel/107659">сайті телеканалу UA: Перший.</a></p>
      <p>“Ведучі проєкту Юрій Макаров та Євген Степаненко проїдуть уздовж всієї лінії розмежування від Широкиного до Станиці Луганської, аби побачити на власні очі й розповісти глядачам, що нині відбувається на Донбасі. Проєкт із робочою назвою “На Східному фронті” складатиметься з 10 документальних фільмів”, - ідеться в повідомленні.</p>
      <p>За словами виконавчої продюсерки Євгенії Подобної, ідея проєкту — показати, що відбувається вздовж лінії розмежування.</p>
      <p>“Двоє ведучих побувають у ключових точках війни. Вони стануть провідниками для глядача у світ війни: розповідатимуть, аналізуватимуть, ділитимуться рефлексіями від побаченого... Унікальність проєкту в тому, що це буде максимально широкий погляд на те, що відбувається на сході України. Ми розповімо про життя в прифронтових містах та селах, про підрозділи, які їх обороняють, та головне — про людей, чиє життя так чи інакше пов’язане з війною. Сподіваюся, ми зламаємо багато стереотипів”, - розповіла виконавча продюсерка проєкту, а водночас додала, що Степаненко був на війні у 2014-2015 роках.</p>
      <figure>
        <img src="https://static.ukrinform.com/photos/2019_11/1574101927-617.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2819527-netflix-prodovziv-serial-vidmak-na-drugij-sezon.html">Netflix продовжив серіал "Відьмак" на другий сезон</a>
      </blockquote>
      <p>Автор та ведучий проєкту Юрій Макаров зазначив, що у знімальній групі із шести осіб мінімум четверо або брали участь у бойових діях, або були на фронті довгий час як волонтери, отож це тільки для нього було умовно “бойове хрещення”.</p>
      <p>“Ми вже проїхалися від Маріуполя до Красногорівки, а наступна експедиція замикатиме цю дугу аж до Станиці Луганської. Ми зустріли величезну кількість неймовірних людей — і це основний емоційний результат від цього відрядження. Тобто ми можемо констатувати, що на фронті сьогодні перебуває найкраща частина українців”, — підкреслив Макаров.</p>
      <p>Як зазначається, на глядачів чекає багато ексклюзивних зйомок. Наприклад, патрулювання на борту корабля з морськими прикордонниками. У кожній серії <a href="https://www.ukrinform.ua/tag-serial">телесеріалу </a>ведучі знайомитимуть глядачів із людьми війни: військовими, місцевими мешканцями й волонтерами.</p>
      <p>Головним героєм першої серії стане колишній десантник, а нині командир 503 батальйону морської піхоти Вадим Сухаревський, нагороджений орденами Богдана Хмельницького II і IIІ ступеня. Він першим прийняв бій з окупантом і зробив перший постріл у відповідь.</p>
      <p>Суспільний мовник планує показати документальний телесеріал на початку 2020 року.</p>
    </article>
  </body>
</html>