<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/transferi/suareza-na-kamp-nou-menja-hrvat-393106.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-18T17:28:00+00:00"/>
    <meta property="og:title" content="Suareza na &quot;Kamp Nou&quot; menja Hrvat?"/>
    <meta property="og:description" content="Skauti katalonskog kluba su ga pratili u dresu reprezentacije."/>
  </head>
  <body>
    <article>
      <h1>Suareza na "Kamp Nou" menja Hrvat?</h1>
      <h2>Skauti katalonskog kluba su ga pratili u dresu reprezentacije.</h2>
      <address><time datetime="2019-11-18T17:28:00+00:00">18 Nov 2019, 17:28</time> by <a rel="author">Nikola Miloradović</a></address>
      <p>Poznato je da Barselona uveliko traži napadača koji bi trebalo da nasledi Luisa Suareza.<br/><br/>Kako stvari stoje, Urugvajac bi na kraju sezone mogao da napusti "Kamp Nou" i preseli se u MLS ligu, gde je veliko interesovanje za njegove usluge pokazao Inter Majami, klub Dejvida Bekama kojem će naredne sezona biti premijerna u elitnom rangu takmičenja u SAD.<br/><br/>Pominju se razna imena, a sada je postalo jasno da je na radaru katalonskog kluba i jedan hrvatski napadač.<br/><br/>U pitanju je, prema informacijama iz Hrvatske, golgeter zagrebačkog Dinama Bruno Petković.<br/><br/>Profesionalnu karijeru je počeo u Kataniji, odigrao je samo pet zvaničnih mečeva za tri godine, uglavnom je bio po pozajmicama, kalio se u Varezeu, Ređani i Virtus Enteli.<br/><br/>Usledio je prelazak u Trapani 2016. godine, da bi se godinu dana kasnije okušao u Bolonji, koja ga je ubrzo poslala na pozajmicu u Helas Veronu.<br/><br/>Leta 2018. godine se vratio u domovinu i potpisao ugovor sa zagrebačkim Dinamom, u transferu vrednom milion evra.</p>
      <figure>
        <iframe src="https://www.youtube.com/embed/Q0eBn8AXlW0" width="640" height="360" data-service="Youtube" scrolling="no"/>
      </figure>
      <p>Eksplodirao je u dresu "Modrih", ove sezone je postigao devet golova, u svim takmičenjima, četiri u kvalifikacijama za Ligu šampiona, pa je jedan od najzaslužnijih što prvak Hrvatske igra elitno takmičenje.<br/><br/>Dobio je priliku i u reprezentaciji Hrvatske i maksimalno ju je iskoristio, postigao je četiri pogotka u kvalifikacijama za Euro i bio jedan od najzaslužnijih za plasman "Vatrenih" na kontinentalnu smotru.<br/><br/>Brojni skauti su počeli ozbiljno da ga prate, pa su se tako na "Poljudu" tokom utakmice sa Mađarskom, u kojoj je bio dvostruki strelac, našli i skaut Barselone Goran Vučević, koji je bio u društvu sportskog direktora katalonskog giganta Erika Abidala.<br/><br/>Dvojac je razgovarao i sa Petkovićevim agentom, Ivanom Cvjetkovićem, pa je jasno da su Katalonci ozbiljno zainteresovani za 25-godišnjeg napadača.<br/><br/>Procenjuje se da bi Dinamo mogao da ga pusti za 15 miliona evra, što je cena koju Barsa bez problema može da priušti, pa bi hrvatski reprezentativac zaista karijeru mogao da nastavi u dresu giganta iz Primere.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/medjunarodni-fudbal/slucaj-abidal-donor-pita-gde-je-zavrsila-moja-jetra-393093.html"/>
        <a href="https://www.sportske.net/vest/transferi/hrvat-i-barsa-navijaju-za-trampu-da-li-je-realna-393091.html"/>
        <a href="https://www.sportske.net/vest/transferi/nejmar-odgovorio-barseloni-393081.html"/>
        <a href="https://www.sportske.net/vest/transferi/vreme-je-posle-cire-srbin-konacno-u-barsi-i-to-vec-u-januaru-klub-pristao-393076.html"/>
        <a href="https://www.sportske.net/vest/transferi/tandem-odbio-ugovore-cekaju-barselonu-393068.html"/>
      </related>
    </article>
  </body>
</html>