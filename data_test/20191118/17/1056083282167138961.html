<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717855/%DA%A9%D9%BE%D8%B3%D9%88%D9%84-%DA%AF%D8%A7%D8%B2-%DB%B7%DB%B0-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T17:11:55+00:00"/>
    <meta property="og:title" content="کپسول گاز ۷۰ هزار تومان!"/>
    <meta property="og:description" content="ایسنا/البرز مدیرکل تعزیرات حکومتی البرز گفت: در استان البرز گزارش‌هایی مبنی بر فروش یک سیلندر ۱۱ کیلویی گاز به قیمت ۵۰ تا ۷۰ هزار تومان وجود دارد."/>
  </head>
  <body>
    <article>
      <h1>کپسول گاز ۷۰ هزار تومان!</h1>
      <address><time datetime="2019-11-18T17:11:55+00:00">18 Nov 2019, 17:11</time> by <a rel="author">وحید صالحی</a></address>
      <p>ایسنا/البرز مدیرکل تعزیرات حکومتی البرز گفت: در استان البرز گزارش‌هایی مبنی بر فروش یک سیلندر ۱۱ کیلویی گاز به قیمت ۵۰ تا ۷۰ هزار تومان وجود دارد.</p>
      <p>علی اکبر مختاری با اشاره به افزایش قیمت بنزین گفت: ما نگرانی‌هایی در حوزه حمل و نقل داریم و متاسفانه تخلفاتی در این بخش مشاهده شده است و به سازمان تاکسیرانی اعلام کرده‌ایم که اگر توان مدیریت ندارند ما آن را مدیریت کنیم.</p>
      <p>به گزارش ایسنا، مختاری در ادامه با بیان اینکه اتفاقات اخیر کار ما را برای بازرسی سخت کرده است گفت: مردم مسیر بازرسی‌ها را تسهیل کنند.</p>
      <p>وی با اشاره به اینکه بازرسی‌ها تا زمان به آرامش رسیدن بازار ادامه دارد اعلام کرد: علاوه بر نگرانی در حوزه حمل و نقل، در حوزه تره‌بار هم به لحاظ فصلی بودن بعضی اقلام مثل گوجه فرنگی نگرانی‌هایی وجود داشت.</p>
      <p>مختاری ادامه داد: در بحث تخم مرغ هم ۱۵ روزی است که در حمل و نقل و توزیع اختلالاتی داریم.</p>
      <p>مدیرکل تعزیرات حکومتی البرز تصریح کرد: یکسالی است که در بخش گاز ال.پی.جی مشکلاتی داریم، سال‌های گذشته شرکت پخش فرآورده‌های نفتی به دنبال مشتری برای صادرات می‌گشت و الان مشتری خود را پیدا کرده و نیاز داخلی به شکل کنونی در آمده است.</p>
      <p>وی افزود: ما در برخی نقاط استان البرز شرکت‌های متخلفی را پیدا کرده‌ایم که گاز مصرف خانگی را به افغانستان قاچاق می‌کردند که با اینها برخورد کردیم، امسال هم به پرونده چهار شرکت متخلف دیگر که گاز مصرف خانگی برای مناطق فاقد گاز شهری را در مراکز غیرمجاز به خودروها می‌فروختند رسیدگی شد.</p>
      <p>مختاری در خصوص افزایش قیمت سیلندر گاز که قیمت واقعی آن ۷۸۰۰ تومان است نیز گفت: اخباری از فروش یک سیلندر ۱۱ کیلویی به قیمت ۵۰ تا ۷۰ هزار تومان به اداره تعزیرات رسیده است؛ ما این فضا را رصد و با متخلفان برخورد می‌کنیم.</p>
      <p>انتهای پیام</p>
    </article>
  </body>
</html>