<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/18/1863-1864-m-sukileliu-laidotuviu-iskilmese-dalyvaus-ir-lenkijos-prezidentas/"/>
    <meta property="og:site_name" content="alkas.lt"/>
    <meta property="article:published_time" content="2019-11-18T17:15:00+00:00"/>
    <meta property="og:title" content="1863-1864 m. sukilėlių laidotuvių iškilmėse dalyvaus ir Lenkijos Prezidentas"/>
    <meta property="og:description" content="Lapkričio 21 d., ketvirtadienį, Lietuvos Prezidento Gitano Nausėdos kvietimu į Lietuvą atvyks Lenkijos Prezidentas Andžejus Duda su pirmąja ponia Agata Kornhauser-Duda. Lapkričio 22 d., penktadienį, Lenkijos vadovas kartu su pirmąja ponia dalyvaus oficialioje iškilmingoje 1863-1864 m. sukilimo vadų ir dalyvių laidotuvių iškilmėse."/>
  </head>
  <body>
    <article>
      <h1>1863-1864 m. sukilėlių laidotuvių iškilmėse dalyvaus ir Lenkijos Prezidentas</h1>
      <address>
        <time datetime="2019-11-18T17:15:00+00:00">18 Nov 2019, 17:15</time>
      </address>
      <figure>
        <img src="http://alkas.lt/wp-content/uploads/2012/05/1863-sukilimas.jpg"/>
      </figure>
      <p>Lapkričio 21 d., ketvirtadienį, Lietuvos Prezidento Gitano Nausėdos kvietimu į Lietuvą atvyks Lenkijos Prezidentas Andžejus Duda su pirmąja ponia Agata Kornhauser-Duda. Lapkričio 22 d., penktadienį, Lenkijos vadovas kartu su pirmąja ponia dalyvaus oficialioje iškilmingoje 1863-1864 m. sukilimo vadų ir dalyvių laidotuvių iškilmėse.</p>
      <p>Laidotuvių iškilmių išvakarėse dvišaliame susitikime Prezidentai aptars politinius ir ekonominius santykius, regioninio ir energetinio saugumo klausimus, bendradarbiavimą NATO, Europos Sąjungos ir Rytų partnerystės darbotvarkes.</p>
      <p>Lapkričio 22 d. Lietuvos ir Lenkijos Prezidentai su pirmosiomis poniomis bei garbingi užsienio svečiai iš Baltarusijos, Ukrainos ir Latvijos dalyvaus šv. Mišiose Vilniaus arkikatedroje bazilikoje.</p>
      <p>„Beveik prieš trejus metus Vilniaus Gedimino kalne rasta masinė 1863-iųjų sukilimo dalyvių kapavietė mums priminė apie skaudžią šalies patirtį, ilgametę kovą su priespauda ir pavergimu. Laidotuvių ceremonija, kuriai ruošiasi visa Lietuva, liudija apie mūsų pagarbą praeities didvyriams ir patriotizmo vertybėms. Tie, kurie jau seniai užbaigė žemiškąją kelionę, įkvepia mus meile savo šaliai“, – teigia Prezidentas.</p>
      <p>Po šv. Mišių vyks iškilminga laidotuvių eisena į Senąsias Rasų kapines, skambant Vilniaus bažnyčių varpams. Jų aidą atkartos ir Lenkijos sostinėje Varšuvoje suskambę visų šventovių varpai.</p>
      <p>Lietuvos gyventojai kviečiami apsilankyti viešuose iškilminguose 1863-1864 m. sukilimo vadų ir dalyvių laidotuvių renginiuose sostinėje, paminėti ir taip įprasminti šį istorinį įvykį.</p>
      <related>
        <h4>Susiję straipsniai:</h4>
        <a href="http://alkas.lt/2018/01/12/kulturos-istorijos-vakare-apzvelgti-1863-1864-m-sukileliu-tardymo-dokumentai/"/>
        <a href="http://alkas.lt/2018/03/29/lietuvos-nacionaliniame-muziejuje-paskaita-apie-1863-m-sukilimo-vada-k-kalinauska/"/>
        <a href="http://alkas.lt/2019/07/17/lietuvos-prezidentas-g-nauseda-susitiko-su-lenkijos-vadovais-nuotraukos/"/>
        <a href="http://alkas.lt/2019/07/24/lietuvos-prezidentas-latvijos-bibliotekai-padovanojo-knyga-apie-lietuvos-valdovu-rumus/"/>
        <a href="http://alkas.lt/2019/09/05/lietuvos-prezidentas-isipareigojo-didinti-lesas-salies-gynybai/"/>
      </related>
    </article>
  </body>
</html>