<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/klaus-iohannis-despre-social-democrati-nu-au-beneficiat-de-prima-etapa-de-educatie-18592619"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T17:05:11+00:00"/>
    <meta property="og:title" content="Klaus Iohannis, despre social-democraţi: Nu au beneficiat de prima etapă de educaţie"/>
    <meta property="og:description" content="Klaus Iohannis a afirmat, luni, în contextul în care PSD a ironizat numele şefului statului, că social-democraţii nu au beneficiat de primii ani de educaţie. Totodată, preşedintele susţine că nu poate participa la o dezbatere cu Viorica Dăncilă, deoarece a reprezentat „un guvern nedemocratic”."/>
  </head>
  <body>
    <article>
      <h1>Klaus Iohannis, despre social-democraţi: Nu au beneficiat de prima etapă de educaţie</h1>
      <address><time datetime="2019-11-18T17:05:11+00:00">18 Nov 2019, 17:05</time> by <a rel="author">Laura Petrescu, Mediafax</a></address>
      <p>Klaus Iohannis a afirmat, luni, în contextul în care PSD a ironizat numele şefului statului, că social-democraţii nu au beneficiat de primii ani de educaţie. Totodată, preşedintele susţine că nu poate participa la o dezbatere cu Viorica Dăncilă, deoarece a reprezentat „un guvern nedemocratic”.</p>
      <p>„A pus pe unii din echipa de acolo de la PSD să spună lucruri foarte ciudate, cum că eu mi-aş dori să adun PSD-iştii undeva pentru reeducare. Asta nu este treaba mea şi nu am de gând să fac. Şi ca să reeduci pe cineva, prima dată trebuia să fie educat. De la persoane care mă atacă cu mizerii xenofobe nu pot să presupun că au beneficiat de prima etapă esenţială de educaţie”, a spus Klaus Iohannis, la Ploieşti.</p>
      <p>Şeful statului a precizat şi de ce nu vrea să participe la o dezbatere cu Viorica Dăncilă.</p>
      <p>„ În esenţă, o dezbatere este un lucru onorabil între politicieni, dar nu particip la o dezbatere cu contracandidata, fiindcă doamna Dăncilă, contracandidata mea în turul doi, reprezintă un partid nedemocratic, nereformat, reprezintă Guvernul care a întruchipat regimul toxic Dragnea-Dăncilă, care a guvernat împotriva românilor şi a atacat românii în stradă în acel 10 august de anul trecut. Pe reprezentanta unui astfel de partid, care mai nou aruncă acuzaţii xenofobe. Pe o astfel de candidată nu o pot întâlni la o dezbatere. Despre ce să vorbim? (...) Să vorbim despre viitorul românilor? Eu să vorbesc cu contracandidată despre viitorul românilor? Care eu îmi doresc un viitor foarte bun, iar contracandidata a condus Guvernul care a guvernat împotriva românilor şi i-a bătut în stradă pe români? O candidată care a tolerat permanent atacuri xenofobe de cea mai joasă speţă, facându-se că este plecată undeva? Cu această doamnă să discut despre Europa?”, a adăugat Iohannis.</p>
    </article>
  </body>
</html>