<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152464-iak-luckyj-vijskovyj-gospital-zminyuietsia-pislia-pozhezhi"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T13:54:00+00:00"/>
    <meta property="og:title" content="Як луцький військовий госпіталь змінюється після пожежі"/>
    <meta property="og:description" content="Василь Криворучко розповів про стан виконання робіт щодо відновлення історичної будівлі, де розташований медзаклад."/>
  </head>
  <body>
    <article>
      <h1>Як луцький військовий госпіталь змінюється після пожежі</h1>
      <address>
        <time datetime="2019-11-18T13:54:00+00:00">18 Nov 2019, 13:54</time>
      </address>
      <p>Очільник Луцького військового гарнізонного госпіталю <b>Василь Криворучко</b> розповів про стан виконання робіт щодо відновлення історичної будівлі, де розташований медзаклад.<br/><br/>Про це він зазначив у коментарі <b>Інформаційному агентству ВолиньPost</b>.<br/><br/>Нагадаємо, 20 серпня,<a href="http://www.volynpost.com/news/148185-u-centri-lucka-stalas-masshtabna-pozhezha-goriv-vijskovyj-gospital-foto"> о 02:25 надійшло повідомлення, що горить будівля Луцького військового гарнізонного госпіталю</a>. Пожежу гасили дві години – аж до 5 ранку.<br/><br/>За словами Василя Криворучка, на сьогодні на 70% виконали відновлювальні роботи на даху будівлі, повністю завершили облаштування операційного блоку для повноцінної роботи, а також відновили кілька хірургічних палат, які постраждали внаслідок пожежі. Більше того, лікарі вже працюють в режимі денного стаціонару.<br/><br/>«Цьогоріч ми плануємо завершити інші 30% робіт із відновлення даху. Усі необхідні для цього ресурси є завдяки співпраці з представниками міської та обласної влади, а також завдяки всім небайдужим людям, які збирали кошти», - відзначив він. <br/><br/><a href="http://www.volynpost.com/news/148250-ziavylysia-foto-zseredyny-poshkodzhenogo-vognem-luckogo-gospitalyu"><b>ЧИТАТИ ТАКОЖ: З'явилися фото зсередини пошкодженого вогнем луцького госпіталю</b></a><br/><br/>Окрім того, паралельно фахівці виконують роботи з благоустрою території. Так, на подвір’ї госпіталю зрізали аварійні ялини.<br/><br/>«Ми викликали спеціальну комісію, бо бачили, що ці ялини тріщали. Попередньо написали лист на квартирно-експлуатаційний відділ Володимира-Волинського, адже все перебуває у них на балансі, із проханням обстежити територію. Після цього ми отримали ордер. Аварійним деревам було близько 50-ти років і вони мали поверхневу кореневу систему, тому під час реконструкції вони могли б упасти в будь-який момент, бо бували випадки, коли гілля падало просто на припарковані автівки», - відзначив Василь Криворучко. Військовий додав, що за два роки тут висадили близько пів сотні туй та сосен, дбаючи про «легені» Луцька.</p>
      <figure>
        <img src="http://www.volynpost.com/img/modules/news/3/24/95365e27a3013ca3f2b6c07731b96243/cb-dsc0476.JPG"/>
      </figure>
      <p>Голова «Спілки воїнів АТО Волині» <b>Олександр Серватович</b> своєю чергою відзначив, що схему роботи військового госпіталю хочуть дещо змінити, зокрема, це стосується зручності доставлення поранених, однак поки до всіх погоджень карти не розкривають. <br/><br/>«Уже майже вся будівля «затягнута» гідробар’єром. Госпіталь вже два тижні опалюють. Тому все йде за планом і точно на краще. Ніякий базар, як дехто казав, тут ніхто робити не збирається. Усе для того, аби в умовах війни цей госпіталь приймав поранених та вирішував потреби», - відзначив він.</p>
      <figure>
        <img src="http://www.volynpost.com/img/modules/news/3/24/95365e27a3013ca3f2b6c07731b96243/cb-dsc0478.JPG"/>
      </figure>
    </article>
  </body>
</html>