<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/transformujemo-ukrajinsku-natsionalnu-ideju-razom"/>
    <meta property="og:site_name" content="ПІК"/>
    <meta property="article:published_time" content="2019-11-18T13:30:00+00:00"/>
    <meta property="og:title" content="Трансформуємо українську національну ідею разом"/>
    <meta property="og:description" content="У Херсонській обласній універсальній науковій бібліотеці ім. Олеся Гончара відбулася презентація наукового видання «Трансформація української національної ідеї»"/>
  </head>
  <body>
    <article>
      <h1>Трансформуємо українську національну ідею разом</h1>
      <address>
        <time datetime="2019-11-18T13:30:00+00:00">18 Nov 2019, 13:30</time>
      </address>
      <p>У Херсонській обласній універсальній науковій бібліотеці ім. Олеся Гончара відбулася презентація наукового видання «Трансформація української національної ідеї» (Упорядник Олесь Доній. К., 2019). Про це повідомляють у прес-службі Херсонської облради.</p>
      <p>Це збірка статей 30 відомих українських істориків, філософів, політологів, культурологів, серед яких – Олександр Кочетков, Роман Кудлай, Олександр (Олесь) Доній, Анатолій Єрмоленко, Сергій Гайдай, Олександр Щерба, Павло Гай-Нижник, Леонід Чупрій, Сергій Дацюк, Олексій Толкачов, Євген Уткін, Марія Кармазіна, Володимир Єшкілєв, Ірина Кресіна, Володимир Фесенко, Людмила Филипович, Віталій Кулик, Олег Покальчук, Ігор Щупак, Ян Валєтов, Тетяна Бевз, Олександр Бабіч, Віктор Савченко, Богдан Бернадський, Іван Патриляк, Володимир Волковський, Андрій Чуткий, Віктор Горобець, Тарас Чухліб, Володимир Сергійчук… Автори дають власні відповіді на запитання про те, як розвивалася «українська ідея», чому і на якому етапі вона загальмувала, і що слід зробити, щоб «українська ідея» знову стала «українською мрією». Презентоване видання адресоване, в першу чергу, тим, хто хоче розібратися в українських цінностях і готовий до їхнього оновлення. Упорядником збірки є Олесь Доній – відомий український громадський, політичний, культурний діяч, політолог, історик, який був модератором заходу в Херсоні.</p>
      <p>У презентованій книзі вперше формулюється визначення української національної ідеї, яке пропонує Олесь Доній: це комплекс думок, уявлень і принципів, які засновані на спільних міфах минувшини та спільних мріяннях щодо майбуття, вигаданих, осмислених, складених і озвучених мислителями етносу, які впроваджуються в життя елітами та контрелітами цього етносу (державними, релігійними, воєнними, культурними, суспільними, підпільними) і впливають на вектор розвитку етносу. Згідно з цим визначенням стає зрозумілими, чому для участі в книжці було запрошено як тих, хто досліджує минуле, так і тих, хто аналізує сучасність, та тих, хто намагається зазирнути в майбутнє. Тож у збірці розкриваються три попередніх етапи розвитку української національної ідеї та формулюється наступний, четвертий, «конкурентний» етап. Його зміст розкриває Олесь Доній.</p>
      <p>Презентація книжки відбулася вже в багатьох містах України. Перед відвідуванням Херсона Олесь Доній побував у Запоріжжі, Одесі, Миколаєві. Херсонці чекали на зустріч із паном Олесем, тому в книгозбірні їх зібралося близько пів сотні.</p>
      <p>У ході презентації пан Олесь двічі цитував біблійні вірші. Один із них – «Спочатку було Слово». Тож він вважає своїм обов’язком донести важливі ідеї до українців через друковане слово. І ці ідеї автор представляє у вигляді чітких 25 пунктів, які можна прочитати у статті, що увійшла до збірки. Серед них – навчайся критичного мислення, вчися відстоювати власні принципи, підвищуй власний рівень культури, вгамуй свою агресію, веди здоровий спосіб життя, бережи природу, мандруй світом… і головне – будь щасливим.</p>
      <p>А далі Олесь знову процитував Святе Письмо, де написано: «Віра без діл мертва». Тому дуже важливо кожному з нас задуматися, що ми можемо зробити для того, щоб в Україні жилося краще і щоб вона була конкурентоспроможною державою.</p>
      <p>«Трансформація української національної ідеї» є частиною великого всеукраїнського проєкту, до якого вже долучилося чимало науковців та інтелектуалів. Олесь Доній і його колеги розраховують, що запропоновані ними ідеї матимуть широкий суспільний резонанс, і згодом планують видати нові книжки, покликані розгорнути дискусію про українську національну ідею. Тож долучайтеся до всеукраїнської дискусії!</p>
      <related>
        <h4>Новини по темі</h4>
        <a href="https://pik.ua/news/url/jakim-bude-memorial-zahisnikam-nezalezhnoji-ukrajini-foto"/>
        <a href="https://pik.ua/news/url/hudozhnij-muzej-zaproshuje-na-bezkoshtovnu-ekskursiju-ta-na-den-vidkritih-dverej"/>
        <a href="https://pik.ua/news/url/hersonski-biblioteki-popovnilisja-novimi-knigami"/>
      </related>
    </article>
  </body>
</html>