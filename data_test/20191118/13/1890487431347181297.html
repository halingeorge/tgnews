<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520387-el-erian-pet-trznich-dogmat-na-ktera-se-jiz-nelze-spolehnout/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T13:55:23+00:00"/>
    <meta property="og:title" content="El-Erian: Pět tržních dogmat, na která se již nelze spolehnout"/>
    <meta property="og:description" content="Investoři se budou příští rok při vyvažování svého portfolio muset vypořádat s dříve nemyslitelnými ekonomickými a tržními trendy. K jakému závěru je tyto trendy zavedou, bude záležen na pěti faktorech, jejichž stabilita se každým dnem snižuje."/>
  </head>
  <body>
    <article>
      <h1>El-Erian: Pět tržních dogmat, na která se již nelze spolehnout</h1>
      <address><time datetime="2019-11-18T13:55:23+00:00">18 Nov 2019, 13:55</time> by <a rel="author">Patria</a></address>
      <p>
        <b>Investoři se budou příští rok při vyvažování svého portfolio muset vypořádat s dříve nemyslitelnými ekonomickými a tržními trendy. K jakému závěru je tyto trendy zavedou, bude záležen na pěti faktorech, jejichž stabilita se každým dnem snižuje. Ve svém článku pro list Financial Times to říká hlavní ekonomický poradce společnosti <a href="https://www.kurzy.cz/akcie-nemecko/allianz-n-7022/">Allianz</a> Mohamed El-Erian.</b>
      </p>
      <p>Tržní sentiment se v posledních týdnech zlepšuje díky deeskalaci obchodního napětí mezi USA a Čínou a překonání očekávání ze <a href="https://volby.kurzy.cz/strany">strany</a> amerického <a href="https://www.kurzy.cz/cnb/ekonomika/prace-a-mzdy/">trhu práce</a>. Zároveň se ukazují náznaky o vyrovnávání poklesu ekonomického cyklu v <a href="https://www.kurzy.cz/tema/evropa/">Evropě</a>. Pozitivní zprávy se promítají do nových historických maxim dosahovaných americkými akciovými indexy a v relativním uklidnění měnových a dluhopisových trhů. Pro zodpovězení otázky, zda tento trend vydrží i v delším horizontu, je nutné oživit pět předpokladů, které tvoří základy většiny tradičních přístupů k investicím.</p>
      <p>Prvním je to, že globalizace bude pokračovat v rozšiřování trhu a ve zvyšování efektivity. Druhým to, že rozvíjející se <a href="https://www.kurzy.cz/makroekonomika/">ekonomiky</a> budou nadále dohánět vyspělejší partnery a jejich úspěch bude do určité míry určovat ochota reformovat své hospodářství. Třetím předpokladem je ukotvení dobře fungujících trhů robustní likviditou, čtvrtým limitování downsidu globální <a href="https://www.kurzy.cz/makroekonomika/">ekonomiky</a> efektivitou vládní politiky na rozvinutých trzích. A konečně, posledním předpokladem je poskytování podpory tržním systémům a právnímu státu ze <a href="https://volby.kurzy.cz/strany">strany</a> národních politických hráčů a způsobu vládnutí.</p>
      <p>Každý z uvedených principů je obestřen značnou mírou nejistoty, což dále zdůrazňuje nutnost opětovného zvážení střednědobého přístupu k <a href="https://www.kurzy.cz/investice/">investování</a>, již tak akcentovaného zrychlující mírou technologických inovací, změnou klimatu nebo demografickými trendy.</p>
      <p>Po odhlédnutí od potencionálního uvolnění aktuálního obchodního napětí zůstává budoucnost pokračování procesu ekonomického a finanční globalizace nejasná. Pravděpodobnost několika let trvající deglobalizace – kdy by obchodní bariéry redukovaly volný tok obchodu a <a href="https://www.kurzy.cz/investice/">investic</a> – zůstává významná. Národní politika velkých hráčů každým dne hledí stále více dovnitř a nerovnost v příjmech, majetku a příležitostech podněcuje hněv široké veřejnosti. Tento proces deglobalizace limituje prostor rozvojových zemí využít mezinárodní ekonomiku k nabuzení svého rozvoje. Zároveň také zvyšuje riziko narušení finančního systému, který byl postaven pro prohloubení přeshraničního propojení.</p>
      <p>V době, kdy efektivita centrálních bank coby ekonomického „jističe“ pomalu mizí po letech excesivní závislosti na používání nekonvenčních měnových nástrojů, zvyšuje tento vývoj pravděpodobnost vychylování politického systému v chudších zemích a následnou kontaminaci <a href="https://www.kurzy.cz/makroekonomika/">ekonomiky</a> „špinavější“ politikou. Tento fenomén byl již dostatečně ilustrován nejen ve vyspělých ekonomikách (například proces <a href="https://www.kurzy.cz/brexit/">brexitu</a>), ale rozšířil se také do méně rozvinutých zemí.</p>
      <p>Implikované pokroucení finančnictví nicméně prozatím hrálo investorům do karet. Pro vysvětlení je potřeba zvážit, co se děje s třemi faktory, které ovlivňují většinu alokačních modelů aktiv: výnosy, korelace a volatilita.</p>
      <p>Tradiční inverzní vztah mezi cenami „bezrizikových“ aktiv, jako německé nebo americké vládní <a href="https://www.kurzy.cz/dluhopisy/">dluhopisy</a>, a cenami rizikovějších aktiv, jakými jsou <a href="https://akcie-cz.kurzy.cz/">akcie</a>, byl po většinu letošního roku obrácený. Výsledkem jsou nejen stále nové rekordy dosahované na hlavních akciových indexech, ale zároveň také okolo 12 bilionů dluhu obchodovaných s negativními výnosy.</p>
      <p>Trend se promítá také do sféry volatility, kde se neobvykle nízká míra začala stávat normou, čímž podněcovala investory k ještě větší rizikové apatii. Jedinou výjimkou z tohoto pravidla byl tržní pokles na konci minulého roku, který donutil americký <a href="https://www.kurzy.cz/tema/fed/">Fed</a> k otočení své měnové politiky na začátku roku 2019.</p>
      <p>Vezmeme-li v úvahu současné úrovně valuací a volatility, dojdeme k závěru, že investoři nyní čelí asymetrickým rizikům, kdy je mezera mezi jejich potenciálními zisky a ztrátami velmi široká. Udělali by tedy dobře, pokud by si otestovali dopad na svou strategii dlouhodobých <a href="https://www.kurzy.cz/investice/">investic</a>, který by měly negativní a nestabilní korelace mezi třídami zastoupených aktiv, nárůst volatility, narušení likvidity nebo zvýšení politických rizik.</p>
      <p>Současné podmínky volají po větším a dlouhodobějším posunu k <a href="https://www.kurzy.cz/investice/">investování</a> založeném na „faktorech“, které jsou nezávislými motory pohybů cen aktiv, a většímu zajišťování portfolií vůči velkým nepříznivým pohybům trhu (tail hedging). Zároveň by při stanovování investiční strategie měly větší prostor dostat behaviorální vědy a politická analýza.</p>
      <p>Investoři by mohli zvážit postupný posun k alokaci aktiv, která zahrnuje další stažení od veřejných <a href="https://akcie-cz.kurzy.cz/">akcií</a> a <a href="https://www.kurzy.cz/dluhopisy/">dluhopisů</a> směrem k na míru připraveným kreditním strukturám a dalším způsobům získání přímějšího napojení na reálnou ekonomickou aktivitu. Větší strukturální roli ve zmírňování rizik může hrát také hotovost.</p>
      <p>Většina přístupů k <a href="https://www.kurzy.cz/investice/">investování</a> nebyla postavena pro svět deglobalizace, konce sbližování vyspělých a rozvojových ekonomik, narůstající nelikvidity, neefektivní měnové politiky a nižšího respektu ke globální vládě práva. Rozšíření těchto faktorů je ale nyní pravděpodobné. Vyhodit z okna zavedené investiční přístupy, které investorům dlouhodobě dobře fungovaly, by bylo jistě nerozumné. Vzhledem k tomu kolik ekonomických, finančních a politických „nemyslitelných“ se již stalo fakty, by ale bylo vyhýbání se složitým diskuzím o rozvíjení a aktualizaci investičních přístupů podobně nerozumné.</p>
      <p>Zdroj: FT</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/415707-el-erian-pet-ekonomickych-lekci-z-vlady-prezidenta-obamy/"/>
        <a href="https://www.kurzy.cz/zpravy/nazory/A-V-T-14906/"/>
        <a href="https://www.kurzy.cz/zpravy/510334-el-erian-podle-starych-pravidel-na-dluhopisech-prodelate/"/>
        <a href="https://www.kurzy.cz/zpravy/510225-el-erian-allianz-trvani-na-starych-pravidlech-vam-na-dluhopisech-prinese-ztratu/"/>
        <a href="https://www.kurzy.cz/zpravy/nazory/A-V-T-34686/"/>
        <a href="https://www.kurzy.cz/zpravy/485381-el-erian-utlum-v-evrope-je-horsi-nez-si-investori-mysli/"/>
        <a href="https://www.kurzy.cz/zpravy/414489-el-erian-prorustova-us-agenda-zachrani-evropu-pred-novou-recesi/"/>
        <a href="https://www.kurzy.cz/zpravy/469381-el-erian-allianz-ecb-by-mohla-zvysovat-sazby-drive-uz-v-lete-2019/"/>
        <a href="https://www.kurzy.cz/zpravy/469365-el-erian-allianz-us-ekonomika-vypada-ok-minimalne-na-nekolik-dalsich-let-a-zvratit-to-mohou-jen/"/>
        <a href="https://www.kurzy.cz/zpravy/417148-el-erian-dlouhodobe-posilujici-dolar-muze-vyvolat-financni-krizi/"/>
        <a href="https://www.kurzy.cz/zpravy/414984-el-erian-je-cas-zacit-snizovat-riziko-a-presunout-investice-mozna-na-rozvijejici-se-trhy/"/>
      </related>
    </article>
  </body>
</html>