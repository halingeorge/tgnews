<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/konflikt-v-kercskem-prulivu-rusko-vydalo-ukrajine-zabavene-lode-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T13:17:00+00:00"/>
    <meta property="og:title" content="Konflikt v Kerčském průlivu: Rusko vydalo Ukrajině zabavené lodě"/>
    <meta property="og:description" content="Rusko předalo Ukrajině tři plavidla zadržená loni v Kerčském průlivu. S odvoláním na sdělení ruského ministerstva zahraničí to oznámila agentura TASS. Lodě byly předány 30 kilometrů od mysu Takil mezi Krymem a ruskou pevninou. O operaci dnes ruský vůdce Vladimir Putin informoval francouzského prezidenta Emmanuela Macrona, který bude zanedlouho v Paříži hostit summit věnovaný Ukrajině."/>
  </head>
  <body>
    <article>
      <h1>Konflikt v Kerčském průlivu: Rusko vydalo Ukrajině zabavené lodě</h1>
      <address><time datetime="2019-11-18T13:17:00+00:00">18 Nov 2019, 13:17</time> by <a rel="author">ČTK</a></address>
      <p>Rusko zastavilo ukrajinská plavidla v Kerčském průlivu před rokem a zatklo přitom všech 24 členů jejich posádek kvůli údajně nezákonnému překročení ruských hranic. Podle Kyjeva šlo ale o akt ozbrojené agrese proti lodím ukrajinského vojenského námořnictva. Letos v září Moskva námořníky Ukrajině vrátila v rámci výměny vězňů. Obě země si přitom vzájemně propustily 35 lidí.</p>
      <figure>
        <img src="https://g.denik.cz/1/e0/pripravy-na-vymenu-veznu-mezi-ruskem-a-ukrajinou-zrejme-zacaly_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/vymena-veznu-mezi-ruskem-a-ukrajinou-pripravy-zacaly-tvrdi-ruska-media-20190907.html">První krok k ukončení konfliktu? Rusko a Ukrajina si vyměnily vězně Přečíst článek ›</a>
      </aside>
      <p>Podle ruských diplomatů je vydání lodí gestem dobré vůle před summitem takzvané normandské skupiny sdružující Ukrajinu, Rusko, Německo a Francii. Vrcholná schůzka, naplánovaná na 9. prosince do Paříže, má přispět k ukončení konfliktu na východě Ukrajiny, kde proti sobě stojí ukrajinská armáda a separatisté podporovaní Moskvou.</p>
      <h3>Zabavené vysílačky a zbraně</h3>
      <p>Putin dnes v telefonátu Macronovi řekl, že pařížský summit by mohl "reálně přispět k úplnému naplnění minských (mírových) dohod," napsala agentura TASS. Optimismus ohledně summitu dnes vyjádřil i ruský ministr zahraničí Sergej Lavrov, podle něhož čas k uspořádání podobné schůzky nazrál. Úspěchu by prý pomohlo, kdyby Paříž a Berlín stanovisko Kyjeva patřičně ovlivnily.</p>
      <p>Ruské ministerstvo zahraničí dnes předání plavidel doprovodilo prohlášením, že bude "s cílem zajištění bezpečnosti námořní plavby tvrdě trestat jakékoli provokace u svých hranic". Podle moskevských médií Rusko sice lodě Kyjevu vydalo, ponechalo si ale veškerou zabavenou dokumentaci, vysílačky a zbraně. Mají posloužit jako věcné důkazy v trestním řízení zahájeném v souvislosti s incidentem.</p>
      <figure>
        <img src="https://g.denik.cz/1/c4/ukrajina-a-rusko-si-vymenily-vezne-vcetne-namorniku-a-sencova_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/ukrajina-a-rusko-si-vymenily-vezne-vcetne-namorniku-a-sencova-20190830.html">K výměně vězňů mezi Ukrajinou a Ruskem zatím nedošlo. Sencov zůstává v Moskvě Přečíst článek ›</a>
      </aside>
      <p>Věcnými důkazy byly podle ministerstva také ukrajinské lodě, ale protože je ruští vyšetřovatelé už nepotřebují, vrátili je Ukrajině. "Jednání ukrajinských úřadů z listopadu 2018 bylo nejen zločinem proti ruské svrchovanosti, ale i proti ukrajinským občanům, které Kyjev vědomě ohrozil a přinutil je k porušení zákonů," uvedlo ruské ministerstvo.</p>
      <p>Náměstkyně ukrajinského ministra zahraničí Olena Zerkalová dnes na Facebooku napsala, že lodě Nikopol, Berďansk a Jany Kapu budou po vydání odtaženy do ukrajinské Oděsy. "Boj za naše chlapce a naše lodě začal od okamžiku jejich nezákonného zadržení," uvedla Zerkalová.</p>
    </article>
  </body>
</html>