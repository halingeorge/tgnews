<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/klart-benni-kan-hjelpes/71823270"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T13:42:46+00:00"/>
    <meta property="og:title" content="Klart Benni kan hjelpes"/>
    <meta property="og:description" content="Nå må vi ut av dødvannet. Takk, Benni, for at du gir oss et spark bak."/>
  </head>
  <body>
    <article>
      <h1>Klart Benni kan hjelpes</h1>
      <h2>Nå må vi ut av dødvannet. Takk, Benni, for at du gir oss et spark bak.</h2>
      <address><time datetime="2019-11-18T13:42:46+00:00">18 Nov 2019, 13:42</time> by <a rel="author">Inga Marte Thorkildsen, byråd for oppvekst og kunnskap</a></address>
      <figure>
        <img src="https://dbstatic.no/71823277.jpg?imageId=71823277&amp;x=5.0691244239631&amp;y=20.833333333333&amp;cropw=74.193548387097&amp;croph=67.361111111111&amp;width=322&amp;height=195"/>
        <figcaption>Inga Marte Thorkildsen Vis mer</figcaption>
      </figure>
      <p><b>I disse dager går det</b> en dramatisk film på kino. <i>«Systemsprengeren»</i> handler om en ni, snart ti, år gammel jente som sprenger alt av systemer. Moren klarer ikke å ta vare verken på henne eller søsknene, barnevernskontakten føler seg maktesløs, og bak niåringen ligger allerede et ukjent antall frustrerte sosionomer og miljøarbeidere, og opptil flere raserte institusjoner og skolebygg.</p>
      <p>Spørsmålet som melder seg i flere av mediene som har anmeldt filmen er derfor om barn som Benni egentlig kan hjelpes. Men dette er et blindspor. Jeg advarer på det sterkeste mot å la det spørsmålet få innflytelse over debatten videre.</p>
      <p><b>I stedet bør</b> <i>Systemsprengeren</i> få oss til å skifte perspektiv, bort fra «hva det er med barnet» og over på omgivelsene og betingelsene hun tilbys. Spørsmålet vi må stille er: <i>Hva skal til for at barn som Benni kan hjelpes?</i></p>
      <p><b>Benni er ikke unik.</b> Benni finnes midt iblant oss, på institusjoner, i fosterfamilier, i skolen, i fengsel. Noen bor hjemme hos sin egen familie, noen er, som Benni, diagnostisert og medisinert.</p>
      <p>Den første jeg tenkte på da jeg så filmen, var Christoffer Kihle Gjerstad, åtteåringen som langsomt ble drept av sin stefar, mens systemet sto og så på. Ingen forsto den gangen hva han opplevde hjemme, for alle var opptatt av atferden hans. Langsomt ble medisineringen sterkere. Ingen så hva han forsøkte å fortelle, og til slutt ga han også opp å snakke, slik fylkesmannen påpekte i etterkant av saken.</p>
      <p><b>I 2017 kom Barnevoldsutvalget</b> med en rapport som gir viktig innsikt i hvorfor vi ikke klarer å hjelpe barn i Norge som er utsatt for vold. Felles for sakene som utvalget gjennomgikk er at flere offentlige tjenester hadde vært inne i bildet, uten at noen oppdaget faresignalene eller tok dem tilstrekkelig på alvor.</p>
      <p><b>Utvalgsleder,</b> Ann-Kristin Olsen, fortalte den gangen at «Det offentlige kom med hjelpetiltak til familien, skaffet for eksempel barnehageplass, ga avlastning og økonomisk støtte til fritidsaktiviteter, men ofte gikk det flere år før man fant ut at grunnen til at disse barna hadde problemer, var at de ble utsatt for grov vold i hjemmet».</p>
      <p>Hun sa at hun var aller mest sjokkert over i hvor liten grad tilsynsmyndighetene snakket med barna direkte. «Barna er jo den beste kilden til sin egen situasjon. Vi så at mange av barna hadde fått diagnoser, ADHD var den vanligste. Men ingen spurte hvorfor barna oppførte seg som de gjorde, man behandlet bare diagnosen», fortalte hun. Myndighetene hadde heller ikke sett helheten i barnets situasjon, og lojaliteten hos de offentlige tjenestene går mot foreldrene, ikke mot barna, konkluderte utvalget.</p>
      <p><b>Tilbake til Benni.</b> Vi vet at hun er sterkt traumatisert etter gjentatte episoder med vold og krenkelser, fra mammas kjæreste(r), fra klassekamerater og fra systemet selv. Daglig påføres hun nye traumer. Hun sviktes av moren. Når Benni på toppen av alt sviktes av skolen, helsevesenet og barnevernet, blir utsatt for mobbing, vold og tvang, så må det gå galt.</p>
      <p>Jenta er trengt inne i et hjørne, og reagerer deretter. Akkurat som vi alle ville ha gjort hvis vi opplevde oss fullstendig maktesløse.</p>
      <p><b>Bennis opplevelse er at</b> ingen forstår, at ingen lytter, og at ingen samarbeider med henne om å finne løsninger. Hjernen hennes er i en konstant tilstand av alarmberedskap. Hun er et dyr på flukt, redd for alt og alle, klar til å flykte, angripe eller forsvinne. Stadig trigges hjernens biologiske forsvarsverk. Men det er hun selv som bærer ansvaret når de voksne ikke lykkes med å gjøre henne trygg nok. Det er hjerteskjærende og skremmende.</p>
      <p><b>For meg er denne filmens</b> viktigste budskap det samme som vi fikk da Christoffer Kihle Gjerstad ble drept.</p>
      <p>Det er det samme budskapet som vi fikk med Barnevoldsutvalget og med rapporten til Nasjonalt kunnskapssenter om vold og traumatisk stress (NKVTS). Der kommer det fram at 4 av 5 av barna som er utsatt for vold og seksuelle overgrep i Norge, ikke forteller det til hjelpeapparatet.</p>
      <p>Det er det samme budskapet som Landsforeningen for barnevernsbarn har formidlet til oss i årevis, og som Forandringsfabrikken kunnskapssenter har presentert på bakgrunn av sine samtaler med hundrevis av ungdom som har vært utsatt for vold og krenkelser og som befinner seg i våre hjelpesystemer <i>i dag.</i></p>
      <p><b>Lærdommen er:</b> Barn har ikke tillit til systemene, til voksne. Barn har ikke trygge rom å snakke i. Barn aner ikke hva som skjer med informasjonen de gir oss, hvem som får vite og hva som blir konsekvensene.</p>
      <p>Barn opplever at voksne er mer opptatt av at de skal oppføre seg på spesielle måter, enn av at de skal være trygge og ha det bra. Vi er for opptatt av <i>atferd, </i>av å ta bort atferd<i>. </i>Og framfor alt: Vi snakker ikke med barna selv. Vi går ikke virkelig i dybden for å finne ut <i>hvorfor</i> barna oppfører seg som de gjør og hva som kan være hjelpsomt, sett fra dem. Dermed mister vi også muligheten til å bygge tillit.</p>
      <p><b>Dette må ta slutt.</b> Derfor håper jeg debatten om <i>Systemsprengeren</i> kan bidra til at vi blir klokere, og ikke låser oss fast i tunnelsyn og pessimisme. La oss snakke om hva som skal til for at barn som Benni og deres familier, kan få rask nok og god nok hjelp. Hvordan fagfolk kan få den kompetansen og støtten fra systemene som de har behov for. Hvordan vi kan bruke våre felles skattepenger annerledes og treffsikkert, med utgangspunkt i kunnskapen vi sitter på om hva som skal til.</p>
    </article>
  </body>
</html>