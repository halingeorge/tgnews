<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622167/%D8%B1%D9%88%D8%A7%DB%8C%D8%AA-%DB%8C%DA%A9-%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D8%B5%D9%88%D9%84%DA%AF%D8%B1%D8%A7-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%DA%AF%D8%B3%D8%AA%D8%B1%D8%B4-%D8%AE%D8%B4%D9%88%D9%86%D8%AA%E2%80%8C%D9%87%D8%A7-%D8%AD%D9%85%D9%84%D9%87-%D8%A8%D9%87-%D8%AD%D9%88%D8%B2%D9%87-%D8%B9%D9%84%D9%85%DB%8C%D9%87-%D9%88-%D9%BE%D8%A7%DB%8C%DA%AF%D8%A7%D9%87%E2%80%8C%D9%87%D8%A7%DB%8C-%D8%A8%D8%B3%DB%8C%D8%AC-%D9%88-%D8%A7%D9%81%D8%B2%D8%A7%DB%8C%D8%B4-%D8%B4%D9%85%D8%A7%D8%B1-%DA%A9%D8%B4%D8%AA%D9%87%E2%80%8C%D8%B4%D8%AF%DA%AF%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T13:55:00+00:00"/>
    <meta property="og:title" content="روایت یک خبرگزاری اصولگرا از اعتراضات بنزینی؛ گسترش خشونت‌ها، حمله به حوزه علمیه و پایگاه‌های بسیج و افزایش شمار کشته‌شدگان"/>
    <meta property="og:description" content="خشونت معترضان در تخریب و حمله به نیروهای انتظامی بیشتر شده است."/>
  </head>
  <body>
    <article>
      <h1>روایت یک خبرگزاری اصولگرا از اعتراضات بنزینی؛ گسترش خشونت‌ها، حمله به حوزه علمیه و پایگاه‌های بسیج و افزایش شمار کشته‌شدگان</h1>
      <address>
        <time datetime="2019-11-18T13:55:00+00:00">18 Nov 2019, 13:55</time>
      </address>
      <p>
        <i>خشونت معترضان در تخریب و حمله به نیروهای انتظامی بیشتر شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری فارس در گزارشی درباره اعتراض مردم به گرانی بنزین نوشته است: مشاهدات و بررسی‌های خبرنگاران فارس در استان‌ها نشان می‌دهد، گستردگی اعتراضات مردم نسبت به طرح مدیریت مصرف سوخت (گرانی بنزین) در شهرهای مختلف نسبت به دو روز گذشته کمتر شده و در این میان، اشرار و اراذل و اوباش طی شب گذشته در چند نقطه کشور جولان داده و به اماکن عمومی، ساختمان ادارات، مصلی‌ها و حوزه‌های علمیه حمله کرده و آنها را به آتش کشیدند.</p>
      <p>این خبرگزاری افزوده است: در شیراز اغتشاش‌گران یک خودروی آتش نشانی که در حال انجام ماموریت بود را به آتش کشیدند. در نقطه دیگر آتش زدن شعب یکی از بانک‌ها منجر به آتش کشیدن طبقات فوقانی و منازل و مغازه‌های شهروندان شد. اشرار همچنین در کازرون به یک حوزه علمیه حمله و علاوه بر آتش زدن 3 خودرو و 6 موتور سیکلت کتاب‌ها و قرآن‌های واقع در برخی قسمت‌ها را آتش زده و خساراتی به ساختمان و تاسیسات وارد کردند.</p>
      <figure>
        <img src="https://aftabnews.ir/files/fa/news/1398/8/27/360834_307.jpg"/>
      </figure>
      <p>در اصفهان از عصر دیروز با ورود و فرصت‌طلبی اشرار سازمان‌یافته، خشونت در سایه اعتراضات مردمی به اوج رسید. ماحصل برهم خوردن نظم و امنیت عمومی تخریب کامل یکی از ادارات مخابرات شمال اصفهان و قطع تمام خطوط تلفن و تلفن‌های همراه، انسداد جاده اصفهان-فولادشهر، تخریب دوباره اموال شهری و به آتش کشیدن چند بانک، تخریب چند پمپ بنزین شهری و تعطیلی مابقی جایگاه‌های سوخت ناشی از ناامنی و اخلال در روند سوخت‌گیری مردم با تشکیل صف‌های طولانی، تلاش ناموفق برای حضور در چند کلانتری و ممانعت از تردد و تخریب خوردروهای امدادی بوده است.</p>
      <p>حوزه علمیه زینبیه اصفهان دیشب به آتش کشیده شد و کارگران خدمات شهری که مشغول پاکسازی خیابان‌ها بودند مورد حمله آشوبگران قرار گرفتند. در این بین خودروی آتش نشانی هم به آتش کشیده و عوامل‌شان برای ساعتی گروگان گرفته شدند. عده ای اراذل و اوباش که حال عادی نداشته و مست بودند اقدام به بستن اتوبان شهید خرازی اصفهان کردند و در نقطه دیگرشهر اصفهان به دلیل بستن خیابان یک آمبولانس حامل بیمار در ترافیک گیر افتاد.</p>
      <p>برخی شهرستان‌های تهران همچون، شهریار، شهر قدس، بهارستان، ملارد و اسلامشهر هم دیشب شاهد نا آرامی‌هایی از قبیل آتش زدن پمپ بنزین و فروشگاه ها بودند.</p>
      <p>در شهرستان بهارستان استان تهران به اکثر ساختمان‌های دولتی حمله و به آتش کشیده شدند مرکز کنترل توزیع برق جنوب غرب استان تهران هم مورد حمله قرار‌ گرفت. مشاهدات از بسته شدن موقت بخش‌هایی از جاده ساوه حکایت دارد که با ورود نیروهای انتظامی این مسیرها باز شد.</p>
      <p>از شهر قدس خبر رسیده که آشوبگران به ساختمان‌های فرمانداری، دفتر امام جمعه، مصلی، شهرداری، بخشداری و تقریبا اکثر بانک‌های این شهرستان حمله و آنها را تخریب کرده‌اند. این افراد در اقدامی بی‌سابقه، با جمع کردن قرآن‌های موجود در قفسه‌های مصلی در یک نقطه، آن‌ها را به آتش کشیده و حرمت کتاب الهی را شکستند. لیدرهای حاضر در این تجمعات دختران جوانی هستند که دائم با تلفن‌های همراه خود مشغول صحبت هستند.</p>
      <p>دیشب دانشگاه آزاد صباشهر شهریار هم از حمله اراذل و اوباش درامان نماند و تخریب شد.</p>
      <p>در جریان درگیری با آشوبگران یک نیروی بسیجی و یکی از پرسنل شهرداری شهرستان ملارد به شهادت رسیدند.</p>
      <p>برخی شهرهای خوزستان هم مانند ماهشهر، امیدیه و بندر امام شاهد جولان اشرار بود. در ماهشهر با بسته شدن جاده‌ها انتقال سوخت به شهرهایی همچون هندیجان و امیدیه به سختی صورت می‌گیرد و دردسرهایی برای شهروندان این دو شهر ایجاد کرده است. در بندر امام و ماهشهر برخی آشوبگرا مسلح بوده و به سمت نیروهای انتظامی شلیک کرده‌اند. یک ناحیه بسیج در خرمشهر از سوی آشوبگران تهدید به حمله شد. در ماهشهر به یک حوزه بسیج حمله شد که با دخالت نیروهای بسیجی و انتظامی این حمله دفع شد. در شهرستان بندر امام اشرار به ساختمان کمیته امداد هم رحم نکرده و آن‌را تخریب کردند. امام جمعه بندر امام که از ابتدای اعتراضات به میان معترضان رفته و با آنها گفت‌وگو می کرد دیشب مورد حمله آشوب‌طلبان قرار گرفت.</p>
      <p>تجمعات مردمی نسبت به روزهای آغاز اعتراضات که در حدود 100 نقطه از کشور شکل گرفته بود کمتر شده و به چند شهر در برخی استان‌ها محدود شده و خشونت معترضان و آشوبگران در تخریب اموال عمومی و حمله به نیروهای انتظامی بیشتر شده است.</p>
    </article>
  </body>
</html>