<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/education/vikladachi-chnu-vistupili-na-mizhnarodniy-konferenciyi-u-rumuniyi-380475"/>
    <meta property="og:site_name" content="Погляд"/>
    <meta property="article:published_time" content="2019-11-18T13:57:00+00:00"/>
    <meta property="og:title" content="Викладачі ЧНУ виступили на міжнародній конференції у Румунії"/>
    <meta property="og:description" content="З 5 по 8 листопада 2019 року професор ЧНУ Анатолій Круглашов і доцент Сергій Швидюк взяли участь у конференції Жана Моне"/>
  </head>
  <body>
    <article>
      <h1>Викладачі ЧНУ виступили на міжнародній конференції у Румунії</h1>
      <h2>Анатолій Круглашов і Сергій Швидюк взяли участь у конференції Жана Моне</h2>
      <address>
        <time datetime="2019-11-18T13:57:00+00:00">18 Nov 2019, 13:57</time>
      </address>
      <p>З 5 по 8 листопада 2019 року професор Анатолій Круглашов і доцент Сергій Швидюк перебували в університеті Орадя, що в румунській Трансільванії. Він є партнером Чернівецького національного університету імені Юрія Федьковича в багатьох міжнародних проектах, включаючи ЕРАЗМУС+. Того тижня там відбулася низка важливих наукових заходів. Передусім, Міжнародна конференція Жана Моне «Регіональний розвиток на кордонах Європейського Союзу» 5 - 7 листопада. А на завершення тижня пройшов Міжнародний семінар «Влада і кордони у новому світовому порядку».</p>
      <p>На першому заході у відродженій фортеці міста Орадя учасники конференції обмінювалися поглядами на модернізацію і розвиток регіонів Центральної і Східної Європи. Професор Анатолій Круглашов представив на пленарному засіданні доповідь «Регіон – регіоналізм – регіональна політика: формування України зсередини», у якій акцентував увагу на процесі становлення та завданнях української регіональної політики з початку 1990-х років і до сьогодення в контексті її євроінтеграційних прагнень, а також модерував роботу однієї секції конференції.</p>
      <p>Доцент Сергій Швидюк виступив з доповіддю на тему «Перспективи інтенсифікації транскордонного співробітництва Чернівецької області у контексті децентралізації», де звернув зокрема увагу на труднощі, але головне – на нові можливості міжнародної співпраці, які виникають в об’єднаних територіальних громадах.</p>
      <p>У рамках семінару наші делегати також виступили на теми «Омріюючи Євразію: російська інтеграційна політика у розвороті від нео- до ретро-імперіалізму» та «Децентралізація vs федералізація: проблемні лінії на українських кордонах». Обидва заходи були насичені змістовними доповідями і закінчувалися зацікавленими дискусіями. У рамках заходів 7 листопада також відбулася урочиста академія з нагоди надання звання почесного доктора університету Орадя професору університету Кент (Велика Британія) Річарду Сакві.</p>
      <p>Організатори і господарі конференції гостинно приймали учасників. Анатолій Круглашов до всього обговорив перспективи і змістовне наповнення подальшої співпраці з партнерами з Ораді. Про це йдеться на сайті ЧНУ.</p>
      <figure>
        <img src="https://media.pogliad.ua/news/article/2019/11/18/380475/j1xtbmtn3uudnsknfuyq.w800.jpg"/>
      </figure>
      <figure>
        <img src="https://media.pogliad.ua/news/article/2019/11/18/380475/oradea-conference-4.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/education/kafedra-zhurnalistiki-chnu-rozpochala-robotu-v-proekti-erazmus-367804"/>
        <a href="https://pogliad.ua/news/education/vikladachi-chnu-vzyali-uchast-u-mizhnarodniy-konferenciyi-v-suchavi-298556"/>
        <a href="https://pogliad.ua/news/education/u-chnu-proyshla-mizhnarodna-naukovo-praktichna-konferenciya-stale-bdzhilnictvo-v-ukrayini-380302"/>
        <a href="https://pogliad.ua/news/education/u-chnu-rozpochalisya-municipalni-chitannya-imeni-antona-kohanovskogo-380284"/>
      </related>
    </article>
  </body>
</html>