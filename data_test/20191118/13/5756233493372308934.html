<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622161/%D8%A7%D9%86%D8%AA%D9%82%D8%A7%D8%AF-%D8%B1%D8%A6%DB%8C%D8%B3%DB%8C-%D8%A7%D8%B2-%D8%AF%D9%88%D9%84%D8%AA-%D8%AF%D8%B1%D8%AE%D8%B5%D9%88%D8%B5-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D9%88-%D9%87%D8%B4%D8%AF%D8%A7%D8%B1-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T13:43:00+00:00"/>
    <meta property="og:title" content="انتقاد رئیسی از دولت درخصوص گرانی بنزین و هشدار درباره اعتراضات"/>
    <meta property="og:description" content="​​​​​​​رئیس قوه قضاییه، اقناع افکار عمومی و اجماع نخبگانی را مقدمه ضروری اجرای طرح مدیریت مصرف سوخت برشمرد و با تاکید بر اینکه صف مردم از اخلالگران جدا است، از همه مسئولان ذیربط خواست از طریق تریبونهای مختلف به تبیین ابعاد طرح بپردازند."/>
  </head>
  <body>
    <article>
      <h1>انتقاد رئیسی از دولت درخصوص گرانی بنزین و هشدار درباره اعتراضات</h1>
      <address>
        <time datetime="2019-11-18T13:43:00+00:00">18 Nov 2019, 13:43</time>
      </address>
      <p>
        <i>​​​​​​​رئیس قوه قضاییه، اقناع افکار عمومی و اجماع نخبگانی را مقدمه ضروری اجرای طرح مدیریت مصرف سوخت برشمرد و با تاکید بر اینکه صف مردم از اخلالگران جدا است، از همه مسئولان ذیربط خواست از طریق تریبونهای مختلف به تبیین ابعاد طرح بپردازند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش اداره کل روابط عمومی قوه قضاییه، سیدابراهیم رئیسی در جلسه شورای عالی قوه قضاییه با اشاره به حوادث پس از اجرای طرح مدیریت مصرف سوخت در کشور، تصریح کرد: روز گذشته، مقام معظم رهبری به صورت جامع به این موضوع اشاره فرمودند و ما هم از عنایات ایشان کمال سپاس را داریم.<br/><br/>رئیس قوه قضاییه ادامه داد: اصل این طرح، مبنای کاملا قانونی دارد و در قانون برنامه ششم توسعه و همچنین سیاستهای کلی نظام مصوب مجمع تشخیص مصلحت نظام بر آن تاکید شده است. البته این طرح باید در 5 سال گذشته به صورت متناوب توسط دولت انجام می شد. بر همین اساس طرحی را دولت پیشنهاد کرد که بحثهای کارشناسی مختلفی درباره آن مطرح بود و نهایتا تصمیم بر این شد که اقداماتی طبق پیشنهاد و طرح دولت انجام شود.</p>
      <figure>
        <img src="https://aftabnews.ir/files/fa/news/1398/8/27/360819_690.jpg"/>
      </figure>
      <p>رئیسی با بیان اینکه اصل طرح، قانونی است اما نحوه و شیوه اجرای آن بحث دیگری است، افزود: از مقدمات ضروری اجرای این طرح، اقناع افکار عمومی و اجماع نخبگانی است و هر چه بیشتر باید ابعاد این طرح تبیین شود. در خصوص چنین طرحی طبعا نمایندگان، نخبگان، صاحبنظران و عموم مردم باید در جریان ابعاد گوناگون آن باشند.<br/><br/>رئیس قوه قضاییه ضمن انتقاد از شیوه اجرای طرح، نگرانی مردم را ناشی از عدم اقناع افکار عمومی دانست و اظهار کرد: ضرورت داشت افکار عمومی در این زمینه روشن شود. امروز هم ضرورت جدی وجود دارد که رسانه ها، اقتصاددانان، وزرای مربوطه، مسئولان اجرایی و مسئولان مطلع، از هر طریق ممکن ابعاد طرح را برای مردم تبیین کنند زیرا یکی از جلوه های مهم شفاف سازی همین است.<br/><br/>وی با بیان اینکه مردم عزیز ما از ابتدای پیروزی انقلاب اسلامی هر زمان نسبت به موضوعی قانع شده اند با تصمیمات نظام همراهی و همدلی کرده اند، خاطرنشان کرد: در این قضیه هم تردید نداریم که در صورت اقناع افکار عمومی، همراهی مردم حاصل می شود.<br/><br/>رئیس قوه قضاییه در ادامه با تاکید بر اینکه صف مردم از صف اشرار و اخلالگران در امنیت جدا است، تصریح کرد: تخریب اموال عمومی و خصوصی، آتش زدن بانک ها و اماکن مختلف، آسیب رساندن به آرامش روانی مردم و لرزاندن دل زنان و کودکان با هر نیت و هدفی، مجازات سختی را به دنبال خواهد داشت.<br/><br/>رئیسی افزود: کسانی هم که از بیرون مرزها اقدام به تحریک افراد می کنند، نه از سستی بنیاد خود اطلاع دارند و نه از استحکام نظام جمهوری اسلامی.</p>
      <p>رئیس قوه قضاییه به مسئولان و قضات دستگاه قضایی نیز دستور داد همراه با مردم و نیروهای انتظامی و امنیتی تلاش کنند مطلقا به کسب و کار، زندگی و خانه مردم آسیبی وارد نشود و مردم از تعرض مصون بمانند.</p>
      <p>رئیسی با اشاره به تاکیدات مقام معظم رهبری بر جلوگیری از افزایش قیمت کالاها و خدمات به بهانه افزایش قیمت بنزین تاکید کرد: قوه قضاییه نیز وظیفه نظارتی خود را در این زمینه دنبال می کند و امیدواریم همه مردم از مواهب این طرح به نحوی که اعلام شده است، بهره مند شوند.</p>
      <p>رئیس قوه قضاییه ابراز امیدواری کرد که با درایت، صبوری، پشتکار و اقدام و عمل، نگرانی مردم رفع شود، دشمنان ناامید شوند و به عدالت اجتماعی نزدیکتر شویم.</p>
    </article>
  </body>
</html>