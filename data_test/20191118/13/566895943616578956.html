<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2576717/pracivnici-zeku-obikrali-ternopilsku-pensionerku"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-18T13:12:00+00:00"/>
    <meta property="og:title" content="&quot;Працівниці&quot; ЖЕКу обікрали тернопільську пенсіонерку"/>
    <meta property="og:description" content="Після цього зловмисниці поспішили зникнути"/>
  </head>
  <body>
    <article>
      <h1>"Працівниці" ЖЕКу обікрали тернопільську пенсіонерку</h1>
      <address><time datetime="2019-11-18T13:12:00+00:00">18 Nov 2019, 13:12</time> by <a rel="author">Антоніна Албул</a></address>
      <p><i>Двоє зловмисниць прийшли до помешкання 86-річної тернополянки і представилися працівницями житлово-експлуатаційної контори. Після їхнього візиту зі сховку пенсіонерки зникло 40 тисяч гривень.<br/></i>Як встановили оперативники, в обідню пору до потерпілої прийшли дві жінки на вигляд 35-40 років. Вони представилися працівницями ЖЕКу і сказали, що перевіряють лічильники. Пенсіонерка впустила незнайомок в помешкання. Допоки одна лиходійка спілкувалася з бабусею на кухні, її спільниця проникла до кімнати і викрала зі сховку 40 тисяч гривень. Після цього зловмисниці поспішили зникнути.<br/>За даним фактом розпочато кримінальне провадження за статтею 185 ККУ – крадіжка. Працівники поліції проводять оперативно-розшукові заходи з метою розкриття злочину.<br/>Правоохоронці звертаються до громадян проявляти пильність, не впускати до помешкань незнайомих людей.  Розкажіть про такі випадки своїм родичам, особливо похилого віку, які проживають самотньо, адже саме вони через свою надмірну довірливість стають жертвами аферистів. Коли бачите незнайомих осіб, які ходять  по квартирах під різними приводами, зателефонуйте на лінію 102. Поліцейські негайно виїдуть, перевірять документи у незнайомців та з’ясують з якою метою вони ходять по під’їздах.</p>
    </article>
  </body>
</html>