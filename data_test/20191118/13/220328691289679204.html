<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/zlatna-zhaba-za-operatora-na-zhokera-407045.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T13:11:28+00:00"/>
    <meta property="og:title" content="„Златна жаба“ за оператора на „Жокера“"/>
    <meta property="og:description" content="Не го очаквахте от екипа на „Последният ергенски запой“, заяви Лорънс Шер"/>
  </head>
  <body>
    <article>
      <h1>„Златна жаба“ за оператора на „Жокера“</h1>
      <address><time datetime="2019-11-18T13:11:28+00:00">18 Nov 2019, 13:11</time> by <a rel="author">Агенция Стандарт</a></address>
      <p>Операторът на „Жокера“ Лорънс Шер бе награден със „Златна жаба“ на кинофестивала „EnergaCamerimage“ в Полша. „Не го очаквахте от екипа на „Последният ергенски запой“, пошегува се Шер. „Връчваме наградата на Лорънс, който засне тази дистопия и ни накара да се замислим“, коментираха от журито. Лентата на Тод Филипс прибра и „Наградата на публиката“. „Сребърна жаба“ отиде при Цезар Шарлоне за работата му по „The Two Popes“ на Фернанду Мейрелис. Владимир Смутни грабна „Бронзова жаба“ за „The Painted Bird“ на Вацлав Мархоул. Куентин Тарантино и довереният му Робърт Ричардсън бяха наградени с „Camerimage“ за най-дбоър дует режисьор-оператор. „Благодаря на Робърт от дъното на черното ми сърце за изтънчената си работа. Той усъвършенства филмите ми по начин, който дори не мога да мечтая да постигна“, заяви Тарантино. „Куентин, обичам те. Мозъкът ти е огън“, отвърна Ричардсън. Призът „Кшищоф Кешловски“, кръстен в памет на покойния кинаджия, отиде при Едуард Нортън. Той призна, че за него е чест да получи награда на името на негов любим режисьор и че филмите на Кешловски са го научили, че киното е глобално изкуство, а не американско забавление. Нортън режисира, продуцира, пише и участва в „Motherless Brooklyn“ – криминален филм, базиран на едноименния роман на Джонатан Летем. Участват още Брус Уилис, Алек Болдуин и Уилям Дефо.</p>
    </article>
  </body>
</html>