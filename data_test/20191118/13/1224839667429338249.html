<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/dimos-pentelis-ekdilwsi-omilia-thema-karkino-a-113523.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T13:28:00+00:00"/>
    <meta property="og:title" content="Δήμος Πεντέλης: Εκδήλωση – ομιλία με θέμα τον Καρκίνο του Μαστού"/>
    <meta property="og:description" content="Εκδήλωση – ομιλία με θέμα «Καρκίνος Μαστού: Πρόληψη, η καλύτερη Θεραπεία», πραγματοποιήθηκε το Σάββατο 16 Νοεμβρίου στο Πνευματικό Κέντρο Μελισσίων υπό την αιγίδα του Δήμου Πεντέλης, με κύρια ομιλήτρια την κα Ελένη Φαλιάκου, MD, Χειρουργό, Διευθύντρια Β΄ Κλινικής Μαστού του Κέντρο Μαστού ΜΗΤΕΡΑ."/>
  </head>
  <body>
    <article>
      <h1>Δήμος Πεντέλης: Εκδήλωση – ομιλία με θέμα τον Καρκίνο του Μαστού</h1>
      <address>
        <time datetime="2019-11-18T13:28:00+00:00">18 Nov 2019, 13:28</time>
      </address>
      <p>Εκδήλωση – ομιλία με θέμα «Καρκίνος Μαστού: Πρόληψη, η καλύτερη Θεραπεία», πραγματοποιήθηκε το Σάββατο 16 Νοεμβρίου στο Πνευματικό Κέντρο Μελισσίων υπό την αιγίδα του Δήμου Πεντέλης, με κύρια ομιλήτρια την κα Ελένη Φαλιάκου, MD, Χειρουργό, Διευθύντρια Β΄ Κλινικής Μαστού του Κέντρο Μαστού ΜΗΤΕΡΑ.</p>
      <p>Στην εκδήλωση συμμετείχαν επίσης με ομιλίες η κυρίες Ζέτα Κατσιφού, και Ίλια Βαλσαμάκη, νικήτριες καρκίνου μαστού, ενώ παρευρέθη και έκανε παρέμβαση η κα Καίτη Αποστολίδου, Πρόεδρος ΕΛΛ.Ο.Κ., Πρόεδρος ΕCPC-European Cancer Patient Coalition, και μέλος Ελληνικών &amp; διεθνών οργανώσεων και επιτροπών ασθενών με καρκίνο.  Τη συνάντηση συντόνισε η Δημοτική Σύμβουλος Πεντέλης Ντίνα Λαζή.</p>
      <p>Στην ομιλία παραβρέθηκαν η Δήμαρχος Πεντέλης Δήμητρα Κεχαγιά, η Αντιδήμαρχος Οικονομικών Γεωργία Μητροπούλου, ο Αντιδήμαρχος Καθαριότητας Βλάσσης Σιώμος, η Εντεταλμένη Δημοτική Σύμβουλος Πολιτισμού Φωτεινή Μαρκαντώνη, ο Τοπικός Σύμβουλος Πεντέλης Γιώργος Κολοβός, η Πρόεδρος της Επιτροπής Πρωτοβάθμιας Εκπαίδευσης του Δήμου Πεντέλης Αιμιλία Λεονταρίτου και η Πρόεδρος της Επιτροπής Δευτεροβάθμιας Εκπαίδευσης Σέβη Πάχνη, η Πρόεδρος του Συλλόγου Γονέων του 1ου Δημοτικού Σχολείου Μελισσίων Ξένια Καρακάση, η Γραμματέας του ιδίου Συλλόγου Μαρία Τουγουντζόγλου, η Υπεύθυνη Γυναικείων Θεμάτων της Β3 Νομαρχιακής της ΝΔ Ντίνα Κολοβού και το Μέλος του Δ.Σ. της Β3 Νομαρχιακής της Ν.Δ. Μίνα Μουχτούρη.</p>
      <p>Η Δήμαρχος Πεντέλης Δήμητρα Κεχαγιά στο χαιρετισμό της αφού ευχαρίστησε τις ομιλήτριες, αλλά και τους παρισταμένους για την συμμετοχή τους, μεταξύ άλλων ανέφερε: «Ο καρκίνος του μαστού δεν έχει μήνα, δεν έχει ηλικία, δεν έχει προτιμήσεις. Η πρόληψη είναι το Α και το Ω στην έγκαιρη ανίχνευση και διάγνωση του καρκίνου του μαστού. Έτσι λοιπόν, η εκδήλωση αποτελεί μία προσπάθεια αφύπνισης των γυναικών της πόλης, αλλά και γενικότερα».</p>
      <p>Παράλληλα υπενθύμισε πως παρά το γεγονός ότι ο καρκίνος του μαστού είναι ο πιο συχνός καρκίνος στις γυναίκες, θεραπεύεται σε σημαντικό βαθμό, αρκεί να διαγνωστεί εγκαίρως.</p>
      <p>Η κα Ελένη Φαλιάκου στην εισήγηση της ανέφερε ότι στη χώρα μας κάθε χρόνο εμφανίζονται περίπου 6000 νέες διαγνώσεις καρκίνου του μαστού, ενώ περίπου 1500 Ελληνίδες καταλήγουν ετησίως από την ασθένεια.</p>
      <p>Αναφερόμενη στα αίτια του καρκίνου μαστού επεσήμανε ότι ενώ το 1970 στη χώρα μας εμφάνιζε καρκίνο του μαστού 1 στις 11 γυναίκες, το 2015 ο αριθμός των κρουσμάτων έχει φτάσει 1 στις 8 γυναίκες, παρά το γεγονός ότι σήμερα υπάρχουν καλύτερες απεικονιστικές εξετάσεις και αύξηση της διάγνωσης.  Τα αίτια για αυτό είναι το μεγαλύτερο προσδόκιμο επιβίωσης, οι αλλαγές στις αναπαραγωγική ηλικία, η χρήση ορμονών για θεραπεία υποκατάστασης, η αύξηση του Δείκτη Μάζας Σώματος και η παχυσαρκία.  Περαιτέρω, παράγοντες κινδύνου συνιστούν η γενετική προδιάθεση (κληρονομούμενη μετάλλαξη), το οικογενειακό ιστορικό καρκίνου μαστού, το προσωπικό ιστορικό (καρκίνου μαστού ή ωοθηκών, καθώς και άτυπης υπερπλασίας ή καρκινώματος in situ), η ηλικία, η αυξημένη πυκνότητα μαστών, η προηγηθείσα έκθεση σε ιονίζουσα ακτινοβολία, η ατοκία, η καθυστερημένη πρώτη τελειόμηνη κύηση (κάτω των 35 ετών), η πρώιμη εμμηναρχή (κάτω των 12 ετών), η καθυστερημένη εμμηνόπαυση (άνω των 55 ετών), η παχυσαρκία μετά την εμμηνόπαυση, η κατάχρηση αλκοόλ (πάνω από ένα ποτό την ημέρα), η μακροχρόνια χρήση ορμονοθεραπείας με συνδυασμό οιστρογόνων και προγεστερόνης και η μακροχρόνια χρήση αντισυλληπτικών.</p>
      <p>Στη συνέχεια η κα Φαλιάκου αναφέρθηκε στην πρόληψη λέγοντας ότι σημαντικό ρόλο παίζει ο έλεγχος του σωματικού βάρους, η διατροφή και η άσκηση, καθώς το 1/3 περίπου των καρκίνων μπορούν να αποφευχθούν με σωστές επιλογές διατροφής και άσκησης.</p>
      <p>Η ιδανική διατροφή περιλαμβάνει κατανάλωση λαχανικών, φρούτων, τροφών ολικής αλέσεως και οσπρίων με παράλληλη μείωση των αναψυκτικών, της ζάχαρης, του κόκκινου κρέατος, των αλλαντικών, καθώς και η μη χρήση συμπληρωμάτων και τη λήψη βιταμινών και ιχνοστοιχείων αποκλειστικά από τις τροφές. Οι βιταμίνες, τα ιχνοστοιχεία και οι φυτοχημικές ουσίες που περιέχουν οι τροφές έχουν άμεση αντικαρκινική δράση, ενώ έμμεση δράση έχει η μείωση του σωματικού και σπλαχνικού λίπους και η μείωση των ποσοτήτων τροφής.</p>
      <p>Κατά την κα Φαλιάκου, σημαντικό ρόλο παίζει επίσης στην πρόληψη η σωματική άσκηση, καθώς η άσκηση μειώνει κατά 14% τον κίνδυνο στις γυναίκες που κάνουν σωματική άσκηση, 75-150 λεπτά έντονου βαδίσματος μειώνουν τον κίνδυνο κατά 18%, ενώ μία ώρα περπάτημα την ημέρα μειώνει τον κίνδυνο κατά 21%. Παράλληλα η σωματική άσκηση μετά την διάγνωση καρκίνου είναι ανεξάρτητος προγνωστικός παράγοντας επιβίωσης και επιβίωσης άνευ νόσου.</p>
      <p>Τελειώνοντας η ιατρός υπενθύμισε ότι η μαστογραφία παραμένει η καταλληλότερη μέθοδος για την έγκαιρη διάγνωση του καρκίνου του μαστού, καθώς η έγκαιρη διάγνωση οδηγεί πιθανότατα σε ίαση και κατέληξε λέγοντας πως «Ο προσυμπτωματικός έλεγχος σώζει ζωές».</p>
      <p>Στη συνέχεια το λόγο πήραν οι κυρίες Ζέτα Κατσιφού, και Ίλια Βαλσαμάκη, νικήτριες καρκίνου μαστού, οι οποίες μοιράστηκαν μέσα σε ένα κλίμα συγκίνησης με το ακροατήριο την εμπειρία τους με την ασθένεια και το πώς κατάφεραν να την νικήσουν.</p>
      <p>Τέλος στην παρέμβαση της η κα Καίτη Αποστολίδου, μίλησε για τη δική της εμπειρία με την ασθένεια και παρέθεσε στοιχεία σχετικά με τις προσπάθειες που καταβάλλονται από τις ελληνικές και διεθνείς οργανώσεις, καθώς και τις εκστρατείες ενημέρωσης σε όλη την Ευρώπη σχετικά με το θέμα.</p>
      <p>Ακολούθησαν ερωτήσεις και συζήτηση.</p>
    </article>
  </body>
</html>