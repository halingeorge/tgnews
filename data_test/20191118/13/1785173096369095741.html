<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-extern/mae-anunta-bec-adoptat-solicitarea-institutiei-decizie-privind-procedura-inlocuire-presedintilor-loctiitorilor-membrilor-birourilor-electorale-sectiilor-votare-strainatate-1922401118262019111319173691"/>
    <meta property="og:site_name" content="News.ro"/>
    <meta property="article:published_time" content="2019-11-18T13:11:26+00:00"/>
    <meta property="og:title" content="MAE anunţă că BEC a adoptat, la solicitarea instituţiei, o decizie privind procedura de înlocuire a preşedinţilor, locţiitorilor şi membrilor birourilor electorale ale secţiilor de votare din străinătate"/>
    <meta property="og:description" content="Biroul Electoral Central a adoptat, la solicitarea Ministerului Afacerilor Externe, o decizie privind procedura de înlocuire a preşedinţilor şi locţiitorilor birourilor electorale ale secţiilor de votare din străinătate şi posibilitatea înlocuirii membrilor acestor birouri. Măsura a fost luată pentru desfăşurarea în bune condiţii a procesului de vot în străinătate pentru al doilea tur al alegerilor prezidenţiale."/>
  </head>
  <body>
    <article>
      <h1>MAE anunţă că BEC a adoptat, la solicitarea instituţiei, o decizie privind procedura de înlocuire a preşedinţilor, locţiitorilor şi membrilor birourilor electorale ale secţiilor de votare din străinătate</h1>
      <address><time datetime="2019-11-18T13:11:26+00:00">18 Nov 2019, 13:11</time> by <a rel="author">News.ro</a></address>
      <p>
        <b>Biroul Electoral Central a adoptat, la solicitarea Ministerului Afacerilor Externe, o decizie privind procedura de înlocuire a preşedinţilor şi locţiitorilor birourilor electorale ale secţiilor de votare din străinătate şi posibilitatea înlocuirii membrilor acestor birouri. Măsura a fost luată pentru desfăşurarea în bune condiţii a procesului de vot în străinătate pentru al doilea tur al alegerilor prezidenţiale.</b>
      </p>
      <p>Potrivit MAE, în vederea desfăşurării în bune condiţii a votului pentru turul al doilea al alegerilor prezidenţiale în străinătate, Biroul Electoral Central a adoptat, la solicitarea Ministerului Afacerilor Externe, o decizie care vizează gestionarea eficientă a procesului de vot în străinătate, inclusiv în cazul unui flux ridicat de alegători.</p>
      <p>Astfel, BEC a stabilit procedura de înlocuire a preşedinţilor şi locţiitorilor birourilor electorale ale secţiilor de votare din străinătate, la propunerea şefilor misiunilor diplomatice şi oficiilor consulare, cât şi posibilitatea înlocuirii membrilor birourilor electorale ale secţiilor de votare din străinătate propuşi de partidele politice sau de şefii misiunilor diplomatice sau oficiilor consulare.</p>
      <p>"În contextul în care procesul de vot are loc pe durata a trei zile, propunerea MAE a avut în vedere identificarea unei soluţii care să permită asigurarea unui număr optim de membri în cadrul birourilor electorale ale secţiilor de votare din străinătate", arată MAE într-un comunicat de presă transmis luni.</p>
      <p>MAE aminteşte că votul pentru turul al doilea al alegerilor prezidenţiale în cadrul celor 835 de secţii organizate în străinătate se desfăşoară pe parcursul a trei zile: vineri, 22 noiembrie, în intervalul orar 12.00 - 21.00, sâmbătă (23 noiembrie) şi duminică (24 noiembrie) în intervalul orar 07.00 - 21.00.</p>
      <p>"Reiterăm recomandarea adresată cetăţenilor aflaţi în străinătate pe durata celui de-al doilea tur al alegerilor prezidenţiale de a se prezenta la vot pe durata celor trei zile (vineri, sâmbătă şi duminică) pentru a evita aglomerarea în ultima zi", mai scrie în comunicatul MAE.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>