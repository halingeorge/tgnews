<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/18/nem-tanulnak-a-roman-drukkerek-iszonyu-buntetesre-szamithatnak-a-huhogas-miatt"/>
    <meta property="og:site_name" content="infostart"/>
    <meta property="article:published_time" content="2019-11-18T13:07:00+00:00"/>
    <meta property="og:title" content="Nem tanulnak a román drukkerek, iszonyú büntetésre számíthatnak a huhogás miatt"/>
    <meta property="og:description" content="A spanyolok elleni Eb-selejtező után a Svédországgal szembeni, kulcsfontosságú mérkőzés is rasszista őrjöngésbe torkollott, ezúttal egy színes bőrű svéd csatárt találtak meg."/>
  </head>
  <body>
    <article>
      <h1>Nem tanulnak a román drukkerek, iszonyú büntetésre számíthatnak a huhogás miatt</h1>
      <address><time datetime="2019-11-18T13:07:00+00:00">18 Nov 2019, 13:07</time> by <a rel="author">Infostart</a></address>
      <h3>A spanyolok elleni Eb-selejtező után a Svédországgal szembeni, kulcsfontosságú mérkőzés is rasszista őrjöngésbe torkollott, ezúttal egy színes bőrű svéd csatárt találtak meg.</h3>
      <p>Bukaresti selejtezős győzelmével Svédország kivívta a 2020-as labdarúgó-Eb-n való szereplés lehetőségét, egy súlyos incidenssorozat mégis beárnyékolja a skandináv ország futballszerető lakóinak örömét.</p>
      <p>A svédek - mint ez a <a href="http://www.csakfoci.hu/eb-selejtezok/kinos-botrany-romaniaban-szegyen-de-fel-voltunk-ra-keszulve-majdnem-lefujtak-az-eb-selejtezojuket?fbclid=IwAR2GiJwvpIRK0amPksgJ0iVc_7wvi2oihb_5tvnOjRPszbLldw0UXaumfmk">Csakfoci.hu</a> összeállításából kiderül - már a találkozó előtt tartottak attól, hogy csatárukat, Alexander Irakot, a Real Sociedad 20 éves támadóját rasszista inzultus éri majd a 90 perc során, és bár a román fél nyugtatgatta a vendégeket, hogy tiszteli az ellenfelet, származását és bőrszínét is beleértve, a félelem végül beigazolódott: amikor Isaknál volt a labda, huhogásba fogott a lelátó népe.</p>
      <p>Az olasz játékvezető nem is (csak) emiatt fontolgatta a mérkőzés közben, hogy véget vet a játéknak, a lelátóról ugyanis az Isak felé repülő golflabdán kívül pirotechnikai eszközök is "elindultak".</p>
      <p>Isak maga egyébként így reagált utólag: "szégyen, hogy ilyen megtörténhet, de fel voltunk rá készülve. Ugyanakkor így is elég fájdalmas volt hallani…" Kárpótlásul ugyan társai a mérkőzés után mind megölelték őt, de aligha lehet ez számára kárpótlás, és az is sovány vigasz, hogy Romániát rendszeresen megbüntetik a nemzetközi labdarúgó-szervezetek szurkolói viselkedés (hiánya) miatt. Alig két hónapja a Spanyolország elleni találkozón történtek vezettek zárt kapus büntetéshez; egy szurkoló a pályára is rohant, valamint folyamatosan rasszista gyalázkodás ment a lelátón.</p>
      <p>
        <i>Nyitókép: MTI/Baranyi Ildikó</i>
      </p>
    </article>
  </body>
</html>