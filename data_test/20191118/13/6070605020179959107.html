<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/TC-sentencia-Torrent-Ciutadans_0_2346365457.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T13:41:28+00:00"/>
    <meta property="og:title" content="El Tribunal Constitucional torna a reprendre Torrent per vulnerar els drets de l'oposició"/>
    <meta property="og:description" content="El TC anul·la un acord de la Mesa que acceptava esmenes de la CUP per &quot;restablir&quot; la república"/>
  </head>
  <body>
    <article>
      <h1>El Tribunal Constitucional torna a reprendre Torrent per vulnerar els drets de l'oposició</h1>
      <h2>El TC anul·la un acord de la Mesa que acceptava esmenes de la CUP per "restablir" la república</h2>
      <address>
        <time datetime="2019-11-18T13:41:28+00:00">18 Nov 2019, 13:41</time>
      </address>
      <p>El Tribunal Constitucional ha tornat a donar la raó a Ciutadans aquest dilluns per haver vulnerat els drets de l'oposició a l'acceptar esmenes de la CUP a una proposta de resolució de JxCat sobre el reconeixement de Carles Puigdemont i la recuperació del Govern. Els fets es remonten al 28 de febrer del 2018 i el TC ha resolt estimar el recurs presentat per Cs i anul·lar l'acord de la Mesa. <a href="https://www.ara.cat/politica/TC-Torrent-vulnerar-oposicio-DUI_0_2344565655.html">És el mateix que va fer la setmana passada també per un recurs presentat pel partit taronja</a>. La decisió del TC suposa tornar a reprendre el president del Parlament, Roger Torrent, tot i que la sentència no fa referència directa a Torrent.</p>
      <p>La proposta de la CUP demanava "restablir" la república aplicant la proclamació d'independència. El tribunal també ha declarat nul·la la decisió del president del Parlament, Roger Torrent, de tramitar una esmena transaccional amb JxCat, així com l'acord de l'1 de març, que desestimava la petició de reconsideració que havien fet diversos grups després de la primera acceptació de la Mesa.</p>
      <p>L'alt tribunal argumenta que és "patent" que les esmenes acceptades "entren en frontal contradicció" amb allò resolt pel propi TC l'any 2017, ja que del seu contingut "es desprèn la insistència d'afirmar la sobirania de Catalunya, constituïda en un estat independent en forma de república, que pretén la seva legitimació en els resultats de l'il·legal referèndum" l'1-O, convocat, afegeix, amb el suport d'una llei anul·lada.</p>
      <p>Aquestes esmenes, continua el TC, "contravenen l'admonició expressa que aquest tribunal va dirigir als òrgans del Parlament". "És manifest que la Mesa i el seu president coneixien que l'admissió a tràmit implicava no respectar allò ordenat pel TC", remarca el tribunal, que indica que l'incompliment va ser advertit pel secretari general i pel lletrat major del Parlament, així com per diversos grups polítics.</p>
      <p>Pel que fa a l'esmena transaccional entre la CUP i JxCat, la sentència remarca que Torrent tenia el deure de paralitzar el debat i votació durant el ple de qualsevol esmena que anés en contra dels pronunciaments del TC.</p>
    </article>
  </body>
</html>