<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23498103-bogdan-chiritoiu-cfr-marfa-restructurata-dar-angajatii-nu-isi-vor-pierede-locurile-munca.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T13:42:00+00:00"/>
    <meta property="og:title" content="Bogdan Chiriţoiu: CFR Marfă va fi restructurată, dar angajaţii nu îşi vor pierde locurile de muncă"/>
    <meta property="og:description" content="Preşedintele Consiliului Concurenţei, Bogdan Chiriţoiu a declarat luni, la plecarea de la conferinţa Mediul Concurenţei şi Competivitatea în Sectoare Cheie ale Economiei Româneşti, că"/>
  </head>
  <body>
    <article>
      <h1>Bogdan Chiriţoiu: CFR Marfă va fi restructurată, dar angajaţii nu îşi vor pierde locurile de muncă</h1>
      <address><time datetime="2019-11-18T13:42:00+00:00">18 Nov 2019, 13:42</time> by <a rel="author">DP</a></address>
      <p><b>Preşedintele Consiliului Concurenţei, Bogdan Chiriţoiu a declarat luni, la plecarea de la conferinţa Mediul Concurenţei şi Competivitatea în Sectoare Cheie ale Economiei Româneşti, că CFR Marfă va trece printr-un proces de restructurare dar activitatea angajaţilor va fi menţinută, scrie Mefiafax. "În cazul CFR Marfă, investigaţia este la final. Ştim că este scrisă decizia, va fi comunicată în perioada următoare, pentru că sunt schimbări şi la Bucureşti şi la Bruxelles”, a spus Bogdan Chiriţoiu. </b><br/><br/>”Noua Comisie va fi votată de Parlament săptămâna viitoare, la noi Guvernul este nou şi mai durează câteva săptămâni până când noul Guvern şi noua Comisie vor discuta subiectul. Schimbări mari nu vor fi pentru că la Bruxelles rămâne aceeaşi Comisie pentru Concurenţă. Compania a primit un ajutor în vederea privatizării în 2013, acum mulţi ani, dar nu s-au şters datoriile. Ea nu şi-a revenit, nici privatizată nu a fost şi a continuat să facă pierderi. Evident că aceasta a fost o situaţie nesustenabilă. Undeva va fi nevoie de o restructurare a activităţii ca să dispară pierderile. Activitatatea de transport de marfă nu va dispărea şi oamenii vor continua să lucreze", a mai adăugat Chiriţoiu.<br/><br/>Momentan mai există alte două companii de stat, pe lângă CFR Marfă, aflate în restructure: Compania Naţională a Uraniului şi Complexul Energetic Hunedoara.<br/><br/>"Companiile care sunt în acest moment în restructurare sunt Compania Naţională a Uraniului, Complexul Energetic Hunedoara şi CFR Marfă. Se discută de asemenea cum putem să spijinim activitatea Complexului Energetic Oltenia care e afectat de creşterea preţului certificatelor de emisie. Avem trei companii unde există declanşată procedura de investigaţie din partea Comisiei Europene şi mai avem o serie de companii în care s-ar putea să fie nevoie de o serie de măsuri ajutor de stat, de reorganizare, restructurare, etc.", a spus preşedintele Consiliului Concurenţei.<br/><br/>Acesta a apreciat în cadrul conferinţei, că restructurarea în cazul companiilor de stat este intrinsecă pentru mediul concurenţial, întrucât forţa de muncă este reţinută în companii neproductive şi cauzatoare de pierderi.<br/><br/>"Ce mai putem face pentru buna funcţionare a pieţelor? Să restructurăm companiile de stat. Statul român a rămas puternic implicat în două sectoare, energie şi transporturi. Poate nu întâmplător, în aceste sectoare avem şi cele mai multe companii mari care sunt în dificultate. Companiile care au pierderi distrug, nu folosesc bine resursele care există la dispoziţia societăţii. Mai ales într-o periadă de şomaj scăzut cum este cea din momentul de faţă. Unele companii se plâng de faptul că nu găsesc forţă de muncă. Faptul că oamenii care pot să facă ceva bun pentru economie sunt blocaţi în companii care generează pierderi, e un lucru rău pentru noi toţi. Restructurarea companiilor cu pierderi, în special din zona de energie şi de transporturi trebuie să fie o prioritate. În zona aceasta este implicată Comisia Europeană cu regulile de ajutor de stat pe care le gestionează. Acestea ne-au ajutat anul trecut să finalizăm privatizarea, restructurarea Oltchimului", a explicat Bogdan Chiriţoiu.</p>
    </article>
  </body>
</html>