<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622151/%D8%AA%D8%B1%DA%A9%D8%B4-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%A8%D8%B1-%D9%BE%DB%8C%DA%A9%D8%B1-%D8%B3%DB%8C%D9%86%D9%85%D8%A7%D9%87%D8%A7%DB%8C-%DA%A9%D8%B4%D9%88%D8%B1-%D8%A2%D8%AA%D8%B4%DB%8C-%DA%A9%D9%87-%DA%AF%DB%8C%D8%B4%D9%87%E2%80%8C%D9%87%D8%A7-%D8%B1%D8%A7-%D8%B3%D9%88%D8%B2%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T13:14:00+00:00"/>
    <meta property="og:title" content="ترکش ناآرامی‌ها بر پیکر سینماهای کشور/ آتشی که گیشه‌ها را سوزاند"/>
    <meta property="og:description" content="اشاره به آمار فروش دو فیلم کمدی در حال اکران، نشان‌دهنده وضعیتی است که دیگر فیلم‌های روی پرده هم طبیعتاً از آن بی‌نصیب نمانده‌اند و می‌توان آن را شاهدمثالی از وضعیت حاکم بر سینماهای کشور قلمداد کرد."/>
  </head>
  <body>
    <article>
      <h1>ترکش ناآرامی‌ها بر پیکر سینماهای کشور/ آتشی که گیشه‌ها را سوزاند</h1>
      <address>
        <time datetime="2019-11-18T13:14:00+00:00">18 Nov 2019, 13:14</time>
      </address>
      <p>
        <i>اشاره به آمار فروش دو فیلم کمدی در حال اکران، نشان‌دهنده وضعیتی است که دیگر فیلم‌های روی پرده هم طبیعتاً از آن بی‌نصیب نمانده‌اند و می‌توان آن را شاهدمثالی از وضعیت حاکم بر سینماهای کشور قلمداد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ترکش ناآرامی‌ها بر پیکر سینماهای کشور/ آتشی که گیشه‌ها را سوزاندپیرو انحراف جریان اعتراضات مردمی به افزایش قیمت بنزین و برخی آتش‌افروزی‌ها طی دو روز گذشته، فروش فیلم‌های روی پرده سینماهای کشور با افت شدیدی مواجه شده است.</p>
      <p>مطابق ارقام ثبت شده از فروش فیلم‌های روی پرده سینماها در سامانه رسمی سازمان سینمایی، گیشه سینمای ایران متأثر از ناآرامی‌های اخیر، با افت جدی فروش مواجه شده است که زیان آن متوجه کلیت سینمای ایران خواهد بود.</p>
      <p>بنابر اطلاعات سامانه رسمی فروش سینماها، مجموع فروش فیلم‌های روی پرده در روز گذشته تنها ۱۳۵ میلیون تومان و مجموع مخاطبان سینماها در سراسر کشور کمتر از ۱۲ هزار نفر ثبت شده است. در این میان فیلم سینمایی «مطرب» به‌عنوان پرفروش‌ترین فیلم در حال اکران که طی هفته گذشته حداقل مخاطب روزانه‌اش ۲۶ هزار نفر بوده و این آمار در پایان هفته به مرز ۷۸ هزار مخاطب فقط در روز جمعه رسیده بود، در روز شنبه ۱۰ هزار نفر و در روز یکشنبه تنها ۶ هزار نفر مخاطب داشته است.</p>
      <p>فیلم سینمایی «چشم و گوش بسته» دیگر فیلم کمدی روی پرده هم طی هفته گذشته حداقل ۶ هزار نفر را در یک روز به سینماها کشانده و آمار مخاطبانش در روز پایانی هفته قبل به مرز ۱۸ هزار نفر رسیده بود،‌ روز گذشته تنها ۳۶۰ نفر مخاطب داشته است!</p>
      <p>اشاره به آمار فروش دو فیلم کمدی در حال اکران، نشان‌دهنده وضعیتی است که دیگر فیلم‌های روی پرده هم طبیعتاً از آن بی‌نصیب نمانده‌اند و می‌توان آن را شاهدمثالی از وضعیت حاکم بر سینماهای کشور قلمداد کرد.</p>
      <p>سجاد نوروزی مدیر پردیس سینمایی «آزادی» در گفتگو با خبرنگار مهر درباره وضعیت فروش سینمای ایران در روزهای گذشته گفت: هفته پیش گیشه‌ سینماها بعد از اکران فیلم‌هایی مانند «مطرب» به کارگردانی مصطفی کیایی، تکانی خورده بود و فروش سینماها رشد خوبی داشت و مردم هم استقبال کردند، ولی بعد از این ناآرامی‌ها، افت محسوسی مشاهده می‌شود و حتی برخی از سینماها مجبور شدند تعطیل کنند. برای مثال پردیس کورش و سینما پیروزی روز گذشته ناگزیر از تعطیلی شدند.</p>
      <p>
        <b>«سینما» اولین قربانی ناآرامی‌ها</b>
      </p>
      <p>وی افزود: به طور کلی یکی از اولین کسب و کارهایی که در ناآرامی‌ها، حرکات وندالیستی و تخریبگرانه تهدید می‌شود، صنعت سینما به‌عنوان یکی از مهمترین ارکان اوقات فراغت مردم است. این موضوع در کنار خسارات مادی که ایجاد می‌شود، ضربه فرهنگی به جامعه می‌زند. مردم هم طبیعتاً به خاطر این ناآرامی‌ها هراس دارند. البته در مراکز شهر این نگرانی کمتر وجود دارد،‌ ولی در سینماهایی که در غرب و شرق تهران واقع شده‌اند این نگرانی محسوس است و فروش‌ها به شدت کاهش یافته است. مضاف‌بر اینکه در سال‌های اخیر بیشتر فروش‌ سینماها مربوط به فروش مکانیزه و آنلاین بوده است که با اختلال در اینترنت، در این چند روز این نوع فروش هم به شدت کاهش داشته است.</p>
      <p>مدیر پردیس «آزادی» در ادامه با انتقاد از ترکیب فیلم‌های تازه اکران افزود: با نظام‌نامه و شیوه اکران فعلی، هم سینمادار و هم تهیه‌کننده متضرر می‌شوند؛ برای مثال در این دوره جدید ۳ فیلم کودک و نوجوان به نام «بنیامین»، «تورنادو» و «منطقه پرواز ممنوع» به نمایش گذاشته‌اند که هر سه در گیشه شکست خواهند خورد، چون سینمای ما کشش این را ندارد که سه فیلم کودک به‌صورت همزمان به نمایش دربیاید البته بستری هم برای این امر وجود ندارد. گویا شرایط به گونه‌ای شده است که برای رفع تکلیف یک سری از فیلم‌ها روانه اکران می‌شوند، ۲ هفته روی پرده می‌مانند و با فروش حداقلی کنار می‌روند.</p>
      <p>
        <b>تهیه‌کنندگانی که دغدغه فروش ندارند!</b>
      </p>
      <p>نوروزی بیان کرد: هرچند در چنین شرایطی ممکن است این فیلم‌ها تهیه‌کننده‌های ارگانی داشته باشند و پولشان را یک سرمایه‌گذار داده باشد تا تهیه‌کننده متضرر نشود ولی در این میان سینمادار نابود می‌شود. بنابراین در حال حاضر ترکش‌های این شیوه اکران فقط بر پیکره سینماداران وارد می‌شود و سینمادارها بازنده‌ها و متضرران اصلی این شیوه اکران هستند. بعضی از آقایان تهیه‌کننده یا پول از یک ارگان یا از یک سرمایه‌دار گرفته‌اند و بعضا دغدغه فروش هم ندارند اما دفاتر پخش و سینماداران در این بین نقش‌های اصلی را دارند چراکه دفاتر پخش باید هزینه کنند تا بیلبورد بگیرند و تبلیغات کنند اما همان فیلم فروش نمی‌کند.</p>
      <p>وی در پایان گفت: این شرایط حاصل این موضوع است که به یکباره ۶، ۷ فیلم با هم اکران می‌شوند در حالی که فیلمی مانند «هزارتو» هنوز می‌فروشد و مسیر رشد خود را طی می‌کند اما به یک‌باره فیلم‌های جدید می‌آیند و این قاعده را به هم می‌زنند در حالی که فیلم‌های جدید هم متضرر می‌شوند.</p>
    </article>
  </body>
</html>