<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717794/%DB%B3%DB%B0-%D9%87%D8%B2%D8%A7%D8%B1-%D8%A8%D8%A7%D8%B2%D8%B1%D8%B3-%D8%AF%D8%B1-%D8%B3%D8%B7%D8%AD-%D8%A8%D8%A7%D8%B2%D8%A7%D8%B1-%D8%AD%D8%B6%D9%88%D8%B1-%D8%AF%D8%A7%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T13:39:43+00:00"/>
    <meta property="og:title" content="۳۰ هزار بازرس در سطح بازار حضور دارند"/>
    <meta property="og:description" content="نایب رییس اتاق اصناف تهران از نظارت مستقیم ۳۰ هزار بازرس از اتاق‌های اصناف سراسر کشور بر قیمت کالا و خدمات در سطح بازار خبر داد."/>
  </head>
  <body>
    <article>
      <h1>۳۰ هزار بازرس در سطح بازار حضور دارند</h1>
      <address><time datetime="2019-11-18T13:39:43+00:00">18 Nov 2019, 13:39</time> by <a rel="author">مجید معتمدی</a></address>
      <p>نایب رییس اتاق اصناف تهران از نظارت مستقیم ۳۰ هزار بازرس از اتاق‌های اصناف سراسر کشور بر قیمت کالا و خدمات در سطح بازار خبر داد.</p>
      <p>ابراهیم درستی در گفت‌وگو با ایسنا، اظهار کرد: در جلسه فوق‌العاده ستاد تنظیم بازار در روز جمعه با حضور وزیر صنعت، معدن و تجارت مصوب شد که هیچ واحد تولیدی و عرضه‌کننده کالا حق افزایش قیمت ندارد.</p>
      <p>وی با بیان اینکه سازمان حمایت مصرف‌کنندگان و تولیدکنندگان رعایت این مصوبه از سوی تولیدکنندگان را به دقت رصد می‌کند، خاطرنشان کرد: در این زمینه به صورت قاطع با هرگونه گران‌فروشی از سوی مبادی تامین کالا برخورد خواهد شد.</p>
      <p>نماینده وزیر صمت در اتاق اصناف ایران ادامه داد: همچنین بازرسان اتاق اصناف بر رعایت قیمت‌های مصوب از سوی واحدهای صنفی و خرده‌فروش ها در سطح بازار نظارت دارند به‌گونه‌ای که ۳۰ هزار بازرس از اتاق‌های اصناف سراسر کشور نظارت مستقیم بر قیمت کالا و خدمات در سطح بازار دارند.</p>
      <p>وی ادامه داد: در این زمینه گشت‌های مشترک اتاق اصناف، تعزیرات و سازمان صمت نیز برقرار است و با هرگونه گران‌فروشی در محل برخورد خواهد شد.</p>
      <p>نایب رییس اتاق اصناف تهران خاطرنشان کرد: بازار بزرگ تهران از ابتدای امروز در آرامش کامل در تمام صنوف از جمله طلافروش، پوشاک، مسگرها و پارچه‌فروش فعالیت خود را آغاز کرد و همه در کمال آرامش و امنیت به کسب و کار خود مشغول هستند.</p>
      <p>به گفته وی، روز گذشته برخی کسبه در بازار به دلیل تهدید ناشی از سوی برخی اخلال‌گران و قانون‌شکنان اقدام به بستن محل کسب خود کرده بودند اما امروز خوشبختانه امنیت کامل برقرار بود.</p>
      <p>انتهای پیام</p>
    </article>
  </body>
</html>