<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/vine-concurentul-lui-ikea-gigantul-de-mobila-mmax-deschide-la-oradea-al-doilea-si-cel-mai-mare-magazin-din-romania-foto-152865.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T13:30:00+00:00"/>
    <meta property="og:title" content="Vine concurentul lui Ikea! Gigantul de mobilă Mӧmax deschide la Oradea al doilea şi cel mai mare magazin din România (FOTO)"/>
    <meta property="og:description" content="Gigantul austriac de retail în mobilă XXXLutz deschide la Oradea al doilea şi cel mai mare magazin Mӧmax din România, după cel din Timişoara. Principalii concurenţi ai suedezilor de la Ikea amenajează 12.000 metri pătraţi la Oradea Shopping City, pe două etaje, sub forma unui „magazin etalon”, astfel încât toate magazinele Mӧmax din Europa urmează să preia modelul orădean."/>
  </head>
  <body>
    <article>
      <h1>Vine concurentul lui Ikea! Gigantul de mobilă Mӧmax deschide la Oradea al doilea şi cel mai mare magazin din România (FOTO)</h1>
      <address>
        <time datetime="2019-11-18T13:30:00+00:00">18 Nov 2019, 13:30</time>
      </address>
      <slideshow>
        <figure>
          <img src="https://www.ebihoreanul.ro/modules/news/files/moemax_oradea_1.jpg"/>
        </figure>
        <figure>
          <img src="https://www.ebihoreanul.ro/modules/news/files/moemax_oradea_2.JPG"/>
        </figure>
        <figure>
          <img src="https://www.ebihoreanul.ro/modules/news/files/moemax_oradea_3.JPG"/>
        </figure>
      </slideshow>
      <p>
        <b>Gigantul austriac de retail în mobilă XXXLutz deschide la Oradea al doilea şi cel mai mare magazin <a href="http://www.moemax.com/">Mӧmax </a>din România, după cel din Timişoara. Principalii concurenţi ai suedezilor de la Ikea amenajează 12.000 metri pătraţi la Oradea Shopping City, pe două etaje, sub forma unui "magazin etalon", astfel încât toate magazinele Mӧmax din Europa urmează să preia modelul orădean.</b>
      </p>
      <p>"Un nou concept de magazin marca XXXLutz  soseşte la Oradea, ca un gigant al amenajărilor interioare şi retail în mobilă. Mӧmax Oradea urmează a fi deschis în prima parte a anului viitor. Acesta va depăşi atât mărimea primului magazin deschis la Timişoara, cât şi designul interior, oferind un sortiment de 3 ori mai vast", anunţă un comunicat al companiei.</p>
      <p>Magazinul Mӧmax Oradea a fost desemnat <i>"flagship store"</i>, adică un magazin etalon, deoarece propune un nou concept de amenajare. Ca urmare, precizează proprietarii, toate magazinele Mӧmax din Europa vor prelua modelul implementat la Mӧmax Oradea pentru a fi reamenajate conform standardelor Mӧmax la nivel de european.</p>
      <p>"Cu peste 12 000 metri pătraţi dedicaţi magazinului propriu-zis, Mӧmax Oradea va fi conturat ca un tărâm nou ce se lasă cucerit de către clienţii în căutare de frumos şi diferit. Magazinul pune la dispoziţie o gamă diversificată de mobilier la preţuri accesibile şi aranjamente interioare în trend, menite a transforma spaţiul interior într-un cămin modern, însufleţit şi sofisticat. Dispus pe două niveluri spaţioase, magazinul a pregătit o gamă largă de decoruri, acompaniate de "recuzita" perfectă pentru a induce o stare de bine şi a întregi experienţele trăite "acasă în trend"", explică informarea trimisă de XXXLutz.</p>
      <p>La OSC se amenajează, chiar în aceste zile, un showroom imens, în care sunt prezentate diverse modele înfrumuseţate de către designeri şi decoratori Mӧmax din Austria şi Germania, ca de pildă 30 de bucătării complet mobilate şi amenajate, 22 de băi complet expuse, 4 apartamente complet mobilate şi decorate, dar şi living-uri selecte, spaţii dedicate copiilor, adolescenţilor sau biroului personal şi multe altele.</p>
      <p>Data exactă a inaugurării noului magazin nu a fost stabilită, dar se ştie că deschiderea va avea loc, cu certitudine, în prima parte a anului 2020, iar cele două etaje vor fi amenajate "la cel mai nou standard european pentru design interior".</p>
      <p>Procesul de recrutare a noilor angajaţi Mömax Oradea este aproape definitivat. Au fost prevăzute 75 de posturi pentru noul magazin, aproape 80% din viitorii angajaţi fiind deja recrutaţi. Aceştia sunt în prezent şcolarizaţi de către echipa din Timişoara, după standardele Mömax, precizează comunicatul.</p>
      <p>Mömax face parte din grupul austriac XXXLutz, fiind unul dintre cei mai mari retaileri de mobilă din lume. Fondată în 1945, XXXLutz KG desfăşoară o politică de expansiune neîntreruptă încă din 1973. În ultimii ani, au fost deschise aproximativ 10 magazine de mobilier anual. Anul acesta, XXXLutz a achiziţionat nu mai puţin de 22 de magazine KIKA din Cehia, Slovacia, Ungaria şi România (două magazine în Bucureşti) de la grupul Signa.</p>
      <p>În prezent, XXXLutz operează, prin 300 de sucursale, un total de 151 de magazine XXXLutz, 75 de magazine Mömax, 79 de magazine Möbelix şi 125 de magazine de mobilă POCO. 23.000 de angajaţi lucrează în grupul care a ajuns la o cifră de afaceri anuală de 4,65 miliarde de Euro, făcându-l unul dintre primii 3 comercianţi cu amănuntul în domeniul mobilei din lume.</p>
    </article>
  </body>
</html>