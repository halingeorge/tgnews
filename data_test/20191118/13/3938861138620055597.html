<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_lyashko-zvinuvativ-gerusa-v-derzhavnij-zradi-vimagaye-vid-gpu-porushiti-spravu/938666"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T13:09:00+00:00"/>
    <meta property="og:title" content="Ляшко звинуватив Геруса в державній зраді. Вимагає від ГПУ порушити справу"/>
    <meta property="og:description" content="Проти голови енергетичного комітету ВР Андрія Геруса має бути порушено кримінальну справу за зраду національних інтересів та зловживання владою. Про це написав ексдепутат, лідер Радикальної партії Олег Ляшко на своїй сторінці у Facebook. &quot;Я вимагаю від ГПУ, СБУ, НАБУ порушити проти ..."/>
  </head>
  <body>
    <article>
      <h1>Ляшко звинуватив Геруса в державній зраді. Вимагає від ГПУ порушити справу</h1>
      <address><time datetime="2019-11-18T13:09:00+00:00">18 Nov 2019, 13:09</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938666_w_300.jpg?v=0"/>
      </figure>
      <p>Проти голови енергетичного комітету ВР Андрія Геруса має бути порушено кримінальну справу за зраду національних інтересів та зловживання владою. Про це написав ексдепутат, лідер Радикальної партії Олег Ляшко на своїй сторінці у Facebook.</p>
      <p>"Я вимагаю від ГПУ, СБУ, НАБУ порушити проти російського "слуги" Геруса кримінальну справу за зраду і зловживання владою", – написав Ляшко.</p>
      <p>Він нагадав, що проти нього генпрокуратура порушила кримінальну справу за бійку з Андрієм Герусом, дії якого завдають шкоди інтересам держави та знищують вітчизняну енергетику. На думку депутата, саме діяльність голови енергетичного комітету ВР має зацікавити силовиків.</p>
      <p>"Генпрокурор Рябошапка по команді Зеленського фальсифікує проти мене кримінальну справу за те, що Радикальна партія бореться проти російської енергетичної агресії. Приведений "слугою" Герусом російський троянський кінь вже завдав і продовжує завдавати величезної шкоди національним інтересам України – зупиняється наше виробництво, українські енергетики і шахтарі втрачають роботу і вимушені емігрувати за кордон, за виведені з України гроші фінансується бюджет країни-агресора. Така політика влади робить Україну дуже слабкою і повністю залежною від Росії", – написав Ляшко.</p>
      <p>Нагадаємо, 18 вересня Верховна Рада ухвалила закон "Про внесення змін до деяких законів України у сфері використання ядерної енергії", до якого глава енергетичного комітету парламенту Андрій Герус пролобіював правку – дозволити закуповувати українським споживачами імпортну електроенергію за двосторонніми договорами. За словами Геруса, імпорт мав здійснюватися з Білорусі. Проте з 1 жовтня почалася поставка електроенергії з Росії в режимі імпорту.</p>
      <p>За першу половину жовтня імпорт електроенергії з Росії виріс майже вдвічі – з 2,4 млн кВт-год до 4,5 млн кВт-год на добу. На початку листопада він збільшився у порівнянні із середньодобовим показником за жовтень утричі – до 12 млн кВт-год/добу.</p>
      <p>Раніше керівник НЕК "Укренерго" Всеволод Ковальчук визнав, що через зростання імпорту електроенергії з РФ довелось обмежувати виробництво електроенергії на українських станціях. А президент Асоціації енергетики України Олександр Трохимець повідомив, що імпортери російської електроенергії демпінгують на українському ринку, а обсяг російської електроенергії, що постачається на сегмент ринку двосторонніх договорів, уже перевищує 15%.</p>
    </article>
  </body>
</html>