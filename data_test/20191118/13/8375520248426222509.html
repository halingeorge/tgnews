<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/za-tizhden-na-grip-zahvorilo-ponad-10-tis-kiyan-640705.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T13:32:13+00:00"/>
    <meta property="og:title" content="За тиждень на грип захворіло понад 10 тис. киян"/>
    <meta property="og:description" content="У столиці спостерігається зниження захворюваності на грип та ГРВІ у порівнянні з попереднім тижнем"/>
  </head>
  <body>
    <article>
      <h1>За тиждень на грип захворіло понад 10 тис. киян</h1>
      <address>
        <time datetime="2019-11-18T13:32:13+00:00">18 Nov 2019, 13:32</time>
      </address>
      <h4>У столиці спостерігається зниження захворюваності на грип та ГРВІ у порівнянні з попереднім тижнем</h4>
      <p>У Києві за 46-й тиждень 2019 року зареєстровано 10107 хворих на грип та ГРВІ. Загалом інтенсивність епідемічного процесу перебуває на низькому рівні, який не потребує введення додаткових заходів, та є нижчою базового показника на 55,4%. Наразі показник захворюваності складає 342,5. Про це повідомив перший заступник голови Київської міської держадміністрації Микола Поворозник.</p>
      <p>Загалом у столиці спостерігається зниження захворюваності на грип та ГРВІ на 0,3% у порівнянні з попереднім тижнем. Зниження відбулося за рахунок дитячого населення. Так, дітей захворіло – 6 378 (зниження на 0,7%), дорослих – 3 729 осіб (на рівні минулого тижня).</p>
      <p>«У структурі захворюваності діти становлять 63,1%, а на попередньому тижні – 63,3%. Серед школярів захворюваність зросла на 1,7%: 2 619 випадків, що становить 41,1% від загальної кількості захворілих дітей і 25,9% від загальної кількості осіб, які звернулися за медичною допомогою», – розповів Поворозник.</p>
      <p>Він зазначив, що до медичних закладів за 46-й тиждень госпіталізовано 154 особи, із них 127 – діти.</p>
      <p>«Із початку епідемічного сезону у щеплювальних кабінетах приватних клінік і комунальних закладів охорони здоров’я вакцинацією проти грипу охоплено 35 494 особи», – додав Поворозник.</p>
      <p>Нагадаємо, Центр громадського здоров'я МОЗ України прогнозує, що в епідемічному сезоні 2019/2020 року в Україні <a href="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html">на грип може захворіти до 6,7 млн людей</a>.</p>
      <p>Для запобігання епідемічних ускладнень і захисту киян від захворювання на грип та гострі респіраторні вірусні інфекції розпорядженням Київської міської держадміністрації <a href="https://glavcom.ua/kyiv/news/kijiv-gotujetsya-do-epidemiji-gripu--637599.html">затверджено відповідні профілактичні заходи в епідемічний сезон 2019-2020 років.</a></p>
      <p>Раніше повідомлялося, <a href="https://glavcom.ua/kyiv/news/grip-na-porozi-de-u-kijevi-mozhna-zrobiti-shcheplennya-adresi-634377.html">де у Києві можна зробити щеплення проти грипу.</a></p>
      <related>
        <a href="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html"/>
        <a href="https://glavcom.ua/odesa/news/v-odesi-zahvoryuvanist-na-grvi-ta-grip-ne-perevishchuje-epidporig-639824.html"/>
        <a href="https://glavcom.ua/news/150-tisyach-lyudey-zahvorili-na-grip-piv-sotni-na-kir-21-lyudina-pidhopila-difteriyu-svizhi-dani-moz-638153.html"/>
      </related>
    </article>
  </body>
</html>