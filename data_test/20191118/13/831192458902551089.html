<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/synechizontai-oi-ereynes-gia-ton-agnooymeno-psara-sti-fthiotida/"/>
    <meta property="og:site_name" content="europost.gr"/>
    <meta property="article:published_time" content="2019-11-18T13:30:26+00:00"/>
    <meta property="og:title" content="Συνεχίζονται οι έρευνες για τον αγνοούμενο ψαρά στη Φθιώτιδα"/>
    <meta property="og:description" content="Άκαρπες παραμένουν μέχρι αυτή την ώρα οι έρευνες των Λιμενικών Αρχών Σκάλας Αταλάντης, Αγίου Κωνσταντίνου και Στυλίδας για τον εντοπισμό του 75χρονου αλιέα που αγνοείται από το απόγευμα του Σαββάτου 16 Νοεμβρίου στη θαλάσσια περιοχή"/>
  </head>
  <body>
    <article>
      <h1>Συνεχίζονται οι έρευνες για τον αγνοούμενο ψαρά στη Φθιώτιδα</h1>
      <address>
        <time datetime="2019-11-18T13:30:26+00:00">18 Nov 2019, 13:30</time>
      </address>
      <p>Άκαρπες παραμένουν μέχρι αυτή την ώρα οι έρευνες των Λιμενικών Αρχών Σκάλας Αταλάντης, Αγίου Κωνσταντίνου και Στυλίδας για τον εντοπισμό του 75χρονου αλιέα που αγνοείται από το απόγευμα του Σαββάτου 16 Νοεμβρίου στη θαλάσσια περιοχή της Σκάλας Αταλάντης όπου είχε μεταβεί για να ρίξει παραγάδι.</p>
      <p>Στην πρώτη φάση των επιχειρήσεων που διενεργήθηκαν για τον εντοπισμό του πήραν μέρος τέσσερα περιπολικά σκάφη Λ.Σ.-ΕΛ.ΑΚΤ., τέσσερα αλιευτικά σκάφη, ένα περιπολικό όχημα Λ.Σ.-ΕΛ.ΑΚΤ. και εθελοντική ομάδα Ε.Π.Ο.Μ.Ε.Α. Λοκρών από ξηράς. Επιπλέον διεξήχθη έρευνα από κλιμάκιο της Μονάδας Υποβρυχίων Αποστολών Λ.Σ-ΕΛ.ΑΚΤ. και του επαγγελματικού αλιευτικού καταδυτικού “ΙΗΣΟΥΣ ΧΡΗΣΤΟΣ Λ.Σ. 1757-Β”, καθώς και από ελικόπτερο της Πολεμικής Αεροπορίας με αρνητικά δυστυχώς αποτελέσματα.</p>
      <p>Σημειώνεται ότι το αλιευτικό του σκάφος με το όνομα “ΠΟΣΕΙΔΩΝ”, εντοπίστηκε μεταξύ Λιβανατών και Σκάλας, μαζί με τα σύνεργά του, αλλά χωρίς ίχνος του 75χρονου.</p>
      <p>Όπως ενημέρωσε ο Λιμενάρχης Στυλίδας Στέφανος Καλαμίδας, οι έρευνες συνεχίζονται από ξηράς και από θαλάσσης και με νέα επιχείρηση της Μονάδας Υποβρυχίων Αποστολών, αλλά και με δύτη από επαγγελματικό οστρακοαλιευτικό από τον Άγιο Κων/νο.</p>
      <p>ΠΗΓΗ: Lamiareport</p>
    </article>
  </body>
</html>