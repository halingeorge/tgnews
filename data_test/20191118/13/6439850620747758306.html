<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461586/%E0%A6%B0%E0%A6%BF%E0%A6%AB%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A7%AE-%E0%A6%A1%E0%A6%BF%E0%A6%B8%E0%A7%87%E0%A6%AE%E0%A7%8D%E0%A6%AC%E0%A6%B0-%E0%A7%A7%E0%A7%AA-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T13:02:00+00:00"/>
    <meta property="og:title" content="রিফাত হত্যা ॥ ৮ ডিসেম্বর ১৪ আসামির বিরুদ্ধে চার্জ গঠন"/>
    <meta property="og:description" content="অনলাইন রিপোর্টার ॥ বহুল আলোচিত বরগুনার রিফাত শরীফ হত্যা মামলার অপ্রাপ্তবয়স্ক ১৪ আসামির বিরুদ্ধে চার্জ (অভিযোগ) গঠনের তারিখ নির্ধারণ করেছেন আদালত। আজ সোমবার সকাল ১০টার দিকে বরগুনার শিশু আদালতের বিচারক মো. হাফিজুর রহমান এ চার্জ গঠনের তারিখ নির্ধারণ করেন। চার্জ গঠনের জন্য গত ৩১ অক্টোবর অপ্রাপ্তবয়স্ক ..."/>
  </head>
  <body>
    <article>
      <h1>রিফাত হত্যা ॥ ৮ ডিসেম্বর ১৪ আসামির বিরুদ্ধে চার্জ গঠন</h1>
      <address>
        <time datetime="2019-11-18T13:02:00+00:00">18 Nov 2019, 13:02</time>
      </address>
      <figure>
        <img src="http://www.dailyjanakantha.com/files/201911/1574085461_20.jpg"/>
      </figure>
      <p>অনলাইন রিপোর্টার ॥ বহুল আলোচিত বরগুনার রিফাত শরীফ হত্যা মামলার অপ্রাপ্তবয়স্ক ১৪ আসামির বিরুদ্ধে চার্জ (অভিযোগ) গঠনের তারিখ নির্ধারণ করেছেন আদালত। আজ সোমবার সকাল ১০টার দিকে বরগুনার শিশু আদালতের বিচারক মো. হাফিজুর রহমান এ চার্জ গঠনের তারিখ নির্ধারণ করেন।</p>
      <p>চার্জ গঠনের জন্য গত ৩১ অক্টোবর অপ্রাপ্তবয়স্ক ১৪ আসামিকে আদালতে হাজির করতে নির্দেশ দেন আদালত। পরে সোমবার সকালে চার্জ গঠন উপলক্ষে এ মামলার অপ্রাপ্তবয়স্ক ১৪ আসামিকে আদালতে হাজির করে পুলিশ। পরে আগামী ৮ নভেম্বর এ আসামিদের বিরুদ্ধে চার্জ গঠনের দিন নির্ধারণ করে সব আসামিকে কারাগারে পাঠানোর নির্দেশ দেন।</p>
      <p>এ বিষয়ে রিফাত হত্যা মামলার বাদীপক্ষের আইনজীবী মজিবুল হক কিসলু বলেন, চার্জ গঠনের জন্য বাদী ও রাষ্ট্রপক্ষ সময় প্রার্থনা করেন। এছাড়াও আসামিপক্ষও চার্জ গঠনের জন্য সময় প্রার্থনা করেন। তাই আদালত আগামী ৮ ডিসেম্বর এ মামলার চার্জ গঠনের তারিখ নির্ধারণ করছেন।</p>
      <p>তিনি আরও বলেন, আজ অপ্রাপ্তবয়স্ক আসামি আরিয়ান হোসেন শ্রারণ, আবু আবদুল্লাহ রায়হান, সাইয়েদ মারুফ বিল্লাহ, মারুফ মল্লিকের জন্য জামিনের আবেদন করা হয়। পরে আদালত তাদের জামিন নামঞ্জুর করেন।</p>
      <p>এর আগে মামলার ধার্য তারিখ থাকায় গতকাল রাতে ৯টার দিকে যশোর শিশু-কিশোর উন্নয়ন কেন্দ্রে থাকা ১৩ আসামিকে বরগুনার উদ্দেশ্যে পাঠানো হয়েছে। পুলিশ হেফাজতে সোমবার সকালে আসামিরা বরগুনা পৌঁছে। এরপর সকাল ১০টার দিকে বরগুনার কারাগারে থাকা আরিয়ান হোসেন শ্রাবণসহ যশোর থেকে আসা ১৩ আসামিকে আদালতে হাজির করা হয়।</p>
      <p>গত ২৬ জুন বরগুনা সরকারী কলেজের সামনে রিফাত হত্যাকাণ্ড সংগঠিত হয়। এরপর গত ১ সেপ্টেম্বর বিকেলে ২৪ জনকে অভিযুক্ত করে প্রাপ্তবয়স্ক ও অপ্রাপ্তবয়স্ক দুই ভাগে বিভক্ত করে আদালতে তদন্ত প্রতিবেদন দাখিল করে পুলিশ। এর মধ্যে প্রাপ্তবয়স্ক ১০ জন এবং অপ্রাপ্তবয়স্ক ১৪ জন।</p>
      <p>এ মামলার চার্জশিটভুক্ত প্রাপ্তবয়স্ক আসামি মো. মুসা এখনো পলাতক রয়েছেন। এছাড়া নিহত রিফাতের স্ত্রী আয়শা সিদ্দিকা মিন্নি উচ্চ আদালতের নির্দেশে জামিনে রয়েছেন। আর বাকি আসামিরা কারাগারে রয়েছেন।</p>
      <p>রিফাত হত্যা মামলার অপ্রাপ্তবয়স্ক আসামিরা হলেন- মো. রাশিদুল হাসান রিশান ফরাজী (১৭+), মো. রাকিবুল হাসান রিফাত হাওলাদার (১৫+), মো. আবু আবদুল্লাহ রায়হান (১৬+), মো. ওলিউল্লাহ অলি (১৬+), জয় চন্দ্র সরকার চন্দন (১৭+), মো. নাইম (১৭+), মো. তানভীর হোসেন (১৭+), নাজমুল হাসান (১৪+), রাকিবুল হাসান নিয়ামত (১৫+), মো. সাইয়েদ মারুফ বিল্লাহ মহিবুল্লাহ (১৭+), মারুফ মল্লিক (১৭+), প্রিন্স মোল্লা (১৫+) রাতুল সিকদার জয় (১৬) ও আরিয়ান হোসেন শ্রাবণ (১৬+)।</p>
    </article>
  </body>
</html>