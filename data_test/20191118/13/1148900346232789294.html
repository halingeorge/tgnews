<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/spojme-se-souhlasi-opozice-s-pozadavky-z-letne-jednoduche-to-nebude-83048"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T13:24:06+00:00"/>
    <meta property="og:title" content="Spojme se, souhlasí opozice s požadavky z Letné. Jednoduché to nebude"/>
    <meta property="og:description" content="Měli bychom pracovat na tom, aby se alespoň některé strany před příštími volbami do sněmovny spojily, shoduje se většina opozičních partají. K intenzivnější spolupráci vyzval opoziční strany v sobotu na demonstraci na Letné předseda Milionu chvilek pro demokracii Mikuláš Minář."/>
  </head>
  <body>
    <article>
      <h1>Spojme se, souhlasí opozice s požadavky z Letné. Jednoduché to nebude</h1>
      <address><time datetime="2019-11-18T13:24:06+00:00">18 Nov 2019, 13:24</time> by <a rel="author">Zdislava Pokorná</a></address>
      <p>Měli bychom pracovat na tom, aby se alespoň některé strany před příštími volbami do sněmovny spojily, shoduje se většina opozičních partají. K intenzivnější spolupráci vyzval opoziční strany v sobotu na demonstraci na Letné předseda Milionu chvilek pro demokracii Mikuláš Minář.</p>
      <p>„Vážení demokratičtí politici, pokuste se, prosím, vzájemně shodnout na tom podstatném a spolupracujte na obraně základních demokratických pravidel, otevřete se novým lidem, přijďte s jasnou vizí a vyřešte problém oslabených voličských hlasů,” prohlásil v sobotu na demonstraci na Letné předseda spolku Mikuláš Minář.</p>
      <p>Že je potřeba, aby se menší strany spojily, souhlasí ODS, TOP 09, Starostové i lidovci. Zároveň jsou ale všichni skeptičtí v tom, do jaké míry je spojení programově rozdílných stran vůbec možné.</p>
      <p>„Mohli bychom se pokusit o vytvoření volebního bloku. Nevím, na kolik je to reálné, ale říkám, že by bylo prospěšné, aby se alespoň nějaké strany spojily,” uvedl předseda TOP 09 Jiří Pospíšil.</p>
      <p>Otevřený spolupráci je i šéf ODS Petr Fiala, dává si ale na vyjednávání poměrně velký čas – jasno by prý mělo být na konci příštího roku. Podle místopředsedy hnutí STAN Jana Farského je zase důležité nejprve začít spolupracovat na krajských a senátních kandidátních listinách. „Je to o zkoušení toho, jak se umíme dohodnout a třeba to povede k větší spolupráci v parlamentních volbách,” uvedl pro Seznam.</p>
      <related>
        <a href="https://www.seznamzpravy.cz/clanek/kladivo-na-babise-opozice-mozna-dostane-prilezitost-jak-se-spojit-82125"/>
      </related>
      <p>Právě Starostové mají ještě v živé paměti neúspěšný pokus o spojení s KDU-ČSL před minulými volbami. Lidovci se nyní podle svého předsedy Marka Výborného spolupráci nebrání. Lidovecký poslanec Marian Jurečka ale připomíná právě tento debakl. „Rétoricky to zní hezky, pojďme spolupracovat, ale je potřeba na tom skutečně pracovat,“ myslí si Jurečka.</p>
      <p>Poslední pokus o spojení partají ztroskotal mimo jiné na tom, že zatímco samostatně potřebuje strana jen 5 % hlasů pro vstup do sněmovny, v koalici s další stranou je to už 10 %. Malé strany kandidující samostatně ale zase znevýhodňuje přepočet volebních hlasů na mandáty, který je šitý na míru velkým stranám.</p>
      <p>Právě úprava volebních pravidel tak, aby nediskriminovala malé strany a umožnila jim snazší spojování, je dalším požadavkem Milionu chvilek pro demokracii. Lidovci už potřebný zákon dříve představili, jeho šance na přijetí ale nejsou velké, ačkoli ho podporuje i TOP 09 a Starostové.</p>
      <related>
        <a href="https://www.seznamzpravy.cz/clanek/nestihli-jste-letnou-tady-jsou-klicova-fakta-ze-statisicove-demonstrace-82920"/>
      </related>
      <p>A také Piráti, kteří jinak zůstávají úplně stranou opozičních dohod o případné koaliční spolupráci. „Určitě to podpoříme, ale vzhledem k tomu, že hnutí ANO spolu s SPD to můžou ve sněmovně zablokovat, tak považuji za nepravděpodobné, že by tato snaha měla šanci na úspěch,“ uvedl za Piráty poslanec Mikuláš Ferjenčík.</p>
      <p>Proti je naopak ODS. „Jsem skeptický k účelovým změnám volebního systému,“ uvedl Petr Fiala.</p>
    </article>
  </body>
</html>