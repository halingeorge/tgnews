<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/burovs-bez-latvijas-nav-rigas-un-bez-rigas-nav-latvijas.a338793/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T13:10:00+00:00"/>
    <meta property="og:title" content="Burovs: Bez Latvijas nav Rīgas, un bez Rīgas nav Latvijas"/>
    <meta property="og:description" content="Bez Rīgas nav iedomājama Latvija, un bez Latvijas nav arī Rīgas. Rīga ir Latvijas galvaspilsēta, un tieši šeit pirms 101 gada ir dzimusi neatkarīgā Latvijas Republika, svinīgajā Rīgas domes sēdā par godu Latvijas valsts svētkiem teica Rīgas domes priekšsēdētājs Oļegs Burovs (&quot;Gods kalpot Rīgai&quot;). Viņa svinīgā uzruna šogad tapa kopā ar 6. klases skolnieci Martu Reki, informēja domē."/>
  </head>
  <body>
    <article>
      <h1>Burovs: Bez Latvijas nav Rīgas, un bez Rīgas nav Latvijas</h1>
      <address><time datetime="2019-11-18T13:10:00+00:00">18 Nov 2019, 13:10</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Bez Rīgas nav iedomājama Latvija, un bez Latvijas nav arī Rīgas. Rīga ir Latvijas galvaspilsēta, un tieši šeit pirms 101 gada ir dzimusi neatkarīgā Latvijas Republika, svinīgajā Rīgas domes sēdā par godu Latvijas valsts svētkiem teica Rīgas domes priekšsēdētājs Oļegs Burovs ("Gods kalpot Rīgai"). Viņa svinīgā uzruna šogad tapa kopā ar 6. klases skolnieci Martu Reki, informēja domē.</b>
      </p>
      <p>Burovs savā runā uzsvēra: "Neatkarīga valsts ir liela atbildība. Mūsu katra atbildība. Jo mēs katrs ar savu darbu, ar savu attieksmi un domām veidojam šo valsti. Mēs ievēlējam valsts vadītājus, pēc tam tos kritizējam, retāk – slavējam. Patiesībā – pilnīgi viss, ko mēs darām, dzīvojot Latvijā, rezultējas tajā, kāda ir mūsu valsts."</p>
      <p>Rīgas mērs norādīja, ka arī galvaspilsētas vadīšana ir liela atbildība un deputātiem ir iespēja padarīt pilsētu ērtāku, skaistāku un stabilāku. Pēc viņa teiktā, lai to panāktu, ir jāmīl sava pilsēta un valsts.</p>
      <p>"Mīlestība, līdzīgi kā daudzas citas lietas dzīvē, ir jāmācās. Prasmi mīlēt un cienīt mēs iemācāmies ģimenē. Tāpēc šodien vēlos izteikt tikai vienu aicinājumu – mācīsim mūsu bērniem mīlēt un redzēt pozitīvo dzīvē un valstī! Lai tas izdotos, mums arī pašiem, protams, ir jāmīl Latvija un jāspēj saskatīt labo, pozitīvo, priecīgo," sacīja Burovs. Arī viņš apliecināja savu atbildību:</p>
      <p>"Varu ar pārliecību teikt, ka mīlu Latviju, es mīlu mūsu valsti un mīlu arī mūsu Rīgu. Un ļoti ceru, ka ar savu darbu varēšu padarīt Rīgu un līdz ar to arī Latviju vēl labāku. Dievs, svēti Latviju! Dievs, svēti Rīgu!"</p>
      <p>Vienlaikus Burovs norādīja, ka, gatavojoties valsts svētkiem, vairākās Rīgas skolās skolēni bija iejutušies Rīgas pašvaldības vadītāju lomā un sagatavojuši arī mēra uzrunas. Turpinot svinīgo uzrunu, domes priekšsēdētājs sveica rīdziniekus, nolasot Rīgas pamatskolas "Rīdze" 6.a klases skolnieces Martas Rekes apsveikumu:</p>
      <p>
        <i>Sveiki, rīdzinieki!</i>
      </p>
      <p>
        <i>Rīga var lepoties, ka tā stāvējusi līdzās tādiem svarīgiem notikumiem kā Latvijas dibināšana. Latvijas Nacionālais teātris joprojām mums atgādina par tik nozīmīgu dienu Latvijas vēsturē. Arī viens no brīvās Latvijas simboliem ir Brīvības piemineklis – tas rīdziniekus un visus Latvijas iedzīvotājus saved kopā mūsu pilsētā Rīgā.</i>
      </p>
      <p>
        <i>Šodien Latvijai aprit jau 101 gads, un Rīga vienmēr atbalstīs šo īpašo dienu mūsu tautas dzīvē. Mēs esam maza un stipra tauta, jo mums ir sava valsts, kuru kopt, saudzēt un ar kuru lepoties. Ir svarīgi, lai mūsu valsts pastāvētu vēl vairākus gadus un gadsimtus.</i>
      </p>
      <p>
        <i>Šodien mēs varam svinēt, būt lepni, ka mēs savu pilsētu un valsti esam sargājuši. Sviniet šo dienu kā savu dzimšanas dienu, jo Latvija mums ir īpaša. Tā mums dod zemi, uz kuras dzīvot, un zemi, kuru sargāt, cienīt un mīlēt no visas sirds. Rīga ir Latvijas sirds un tā mums kopīgi ir jāsaudzē, jāstiprina un jāpadara par vēl skaistāku vietu, lai ar mums lepotos visa Latvija un priecātos arī visi, kas atbraukuši apskatīt mūsu skaisto pilsētu un valsti. </i>
      </p>
      <p>
        <i>Turpināsim sargāt un sakopt savu pilsētu, celt mājas, veidot parkus, skolas, lai padarītu savu pilsētu stipru un bagātu, lai visa valsts lepotos.</i>
      </p>
      <p><i>Novēlu jums priecīgu šo dienu. Daudz laimes Latvijai un visiem rīdziniekiem! Es jūs sveicu Latvijas dzimšanas dienā!</i><br/> </p>
      <p>Pirmdien atzīmē Latvijas Republikas proklamēšanas 101. gadadienu. Tam par godu Rīgā ir <a href="https://www.lsm.lv/raksts/zinas/latvija/atzime-latvijas-republikas-proklamesanas-101gadadienu.a338708/">plaša pasākumu programma</a>.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/foto-un-video-svetku-ugunosana-par-godu-latvijas-republikas-101-gadadienai.a338816/"/>
        <a href="https://www.lsm.lv/raksts/zinas/arzemes/nato-eiropas-komisija-lietuva-un-citas-valstis-sveic-latviju-dzimsanas-diena.a338809/"/>
        <a href="https://www.lsm.lv/raksts/zinas/arzemes/18-novembri-svin-ari-londona.a338817/"/>
        <a href="https://www.lsm.lv/raksts/zinas/latvija/valsts-prezidents-latvijas-cels-drosi-ietiecas-nakamajos-gadu-simtenos.a338814/"/>
        <a href="https://www.lsm.lv/raksts/zinas/latvija/jurmala-iedegts-gaismas-cels.a338813/"/>
        <a href="https://www.lsm.lv/raksts/zinas/latvija/jelgava-jauna-tradicija-medala-par-neatkaribas-idejas-uzturesanu-un-pilsonisko-staju.a338811/"/>
        <a href="https://www.lsm.lv/raksts/zinas/latvija/si-ir-lieliska-valsts-lepojieties-ar-to-latvijas-iedzivotaju-un-viesu-velejumi-svetkos.a338806/"/>
        <a href="https://www.lsm.lv/raksts/zinas/latvija/foto-un-video-militara-parade-par-godu-latvijas-republikas-101-gadadienai.a338786/"/>
      </related>
    </article>
  </body>
</html>