<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teenproblem.net/a/1-lubov_and_sex/55555-sedmichen-luboven-horoskop-18---24-noemvri/"/>
    <meta property="og:site_name" content="Teenproblem.net"/>
    <meta property="article:published_time" content="2019-11-18T13:30:00+00:00"/>
    <meta property="og:title" content="Седмичен любовен хороскоп 18 - 24 ноември"/>
    <meta property="og:description" content="Ето какво ви очаква тази седмица в любовта"/>
  </head>
  <body>
    <article>
      <h1>Седмичен любовен хороскоп 18 - 24 ноември</h1>
      <h2>Ето какво ви очаква тази седмица в любовта</h2>
      <address>
        <time datetime="2019-11-18T13:30:00+00:00">18 Nov 2019, 13:30</time>
      </address>
      <p>
        <b>Овен</b>
      </p>
      <p>Мислите (а и чувствата ви) ще се лутат между миналото и бъдещето през тази седмица. Ще ви е трудно да разпределите вниманието си между онова, което имате и онова, което реалността ви предлага, между съществуващата връзка и непрекъснато изникващите предизвикателства. Чувствата към половинката ви са силни, но и новите възможности не са за изпускане. Помислете още веднъж дали имате нужда от промяна преди да отговорите на поредната покана за среща с нов/а познат/а.</p>
      <p>
        <b>Телец</b>
      </p>
      <p>Вероятно ще се наложи да се преборите със самите себе си. Изведнъж ще ви се стори, че гаджето на най-добрия/ата ви приятел/ка е къде-къде по-готино от вашето, че е по-добре да прекратите сегашната си връзка и да започнете нова с него/нея. Опитайте да си отговорите на въпроса какво всъщност искате. Дали да преживеете измислени емоции или да подхраните егото си? И дали не застрашавате както любовта, така и приятелството си? След като излезете от този омагьосан кръг ще знаете какво да правите.</p>
      <p>
        <b>Близнаци</b>
      </p>
      <p>Не са редки случаите, в които обещавате нещо, което ни най-малко нямате намерение да изпълните. И ако пред родителите и приятелите от ежедневието този номер може и да мине, то половинката ви едва ли ще го преглътне без коментар. През тази седмица не само ще ви напомнят за неизпълнените обещания, но и най-вероятно ще в потърсят отговорност за действията. Ще се почувствате като в капан - хем виновни, хем в известна степен застрашени. Направо ще ви „замирише“ на раздяла. Ще осъзнаете, че любовта не само иска жертви, а е свързана и с ангажименти. Променете поведението си без излишни коментари и се опитайте да му/й покажете, че сте осъзнали грешката си и повече не бихте я допуснали.</p>
      <p>
        <b>Рак</b>
      </p>
      <p>Събитията през тази седмица в повечето случаи ще са радващи и настроението ви ще е оптимистично. Ще сте готови да угодите на почти всички капризи на половинката си. Все пак не прекалявайте, защото той/тя ще започне да приема доброто ви отношение като даденост и може да прекали с претенциите. Което пък от своя страна ще засегне чувството ви за справедливост. В края на седмицата романтичните емоции ще са повече и по-различни. Нов човек ще привлече вниманието ви и със сигурност ще промените поведението си към всички, включително към сегашното гадже.</p>
      <p>
        <b>Лъв</b>
      </p>
      <p>Може да ви се стори, че околните не ви обръщат достатъчно внимание. Което при вас обикновено се превръща в истинска драма. Самочувствието ви пада, започвате да се самообвинявате в какви ли не грехове, да се съмнявате в собствения си чар и привлекателност. Не се филмирайте излишно. Отделете малко повече време за спорт, не прекалявайте с експериментите в облеклото и с екстравагантните украшения. И не разпитвайте непрекъснато половинката си защо толкова рядко ви кани на среща. През втората половина на седмицата всичко ще се оправи и съмненията ви ще изчезнат точно толкова бързо, колкото са се появили.</p>
      <p>
        <b>Дева</b>
      </p>
      <p>Няма значение в какво състояние е била връзката ви до момента. Ако се разбирате с половинката си добре, то през тази седмица ще се разбирате направо прекрасно. Ще правите всички неща заедно и задължителните, и развлекателните. Ще установите, че има още много нови теми, които ви свързват. Ако пък сте били на прага на раздялата най-вероятно ще намерите сили да преодолеете кризата. Вие сте в състояние да прецените правилно какво ви сближава и какво ви разделя и да намерите начин за изглаждане на разногласията. Ще поемат по своя път само онези от вас, които са твърдо убедени, че връзката им е изчерпала потенциала си.</p>
      <p>
        <b>Везни</b>
      </p>
      <p>Настроението ви е неустойчиво и ще сте по-чувствителни от обикновено. И в известен смисъл по-обидчиви. А и по-социални. Желанието ви да общувате, да сте в компания или поне в присъствието на половинката ви ще се повиши. В същото време, обаче, той/тя най-вероятно няма да има възможност да се вижда всеки ден с вас и ще се наложи ограничите контактите си предимно до виртуални. От което вие няма да сте особено доволни. Не би било учудващо, ако ви обземе и чувство на ревност. Запазете спокойствие и не се опитвайте да изпреварвате събитията. В края на седмицата ще получите приятна изненада, която ще възстанови присъщия ви оптимизъм.</p>
      <p>
        <b>Скорпион</b>
      </p>
      <p>Специфична особеност на представителите на вашия знак (при това не много похвална) е, че когато се почувствате засегнати трудно забравяте и обикновено търсите начин да си го върнете. През тази седмица, обаче, ще сте необикновено благородни и деликатни. Каквито и грешки да е направило гаджето ви ще сте склонни да му/й ги простите и да забравите. Самият факт, че сте толкова дружелюбни е достатъчно условие за уреждане на всички спорни въпроси. Обсъждайте ги в рамките на шегата. Ще се убедите, че повечето от тях изобщо не са си заслужавали вълнението и сръдните. Ще „рестартирате“ връзката си с още по-силен заряд.</p>
      <p>
        <b>Стрелец</b>
      </p>
      <p>Непредвидени затруднения ще ви развалят настроението. В началото на седмицата съвсем няма да ви е до любовни срещи. Изведнъж ще станете много по-сприхави и раздразнителни. Може да се изпокарате с всички около себе си ей така, за да „изпуснете парата“. Половинката ви, естествено, ще се обезпокои от липсата на интерес към него/нея и ще се опита да разбере какво се случва. Проявете сдържаност при телефонните разговори. Чатът е за предпочитане, заядливият ви тон няма да проличи „между редовете“. В средата на седмицата ще успеете да се справите с личните проблеми и отново ще сте усмихнати. Организирайте незабавно някакво развлечение за двама и споделете за отминалите тревоги, за да разкарате съмненията.</p>
      <p>
        <b>Козирог</b>
      </p>
      <p>Дребен жест на половинката може да ви провокира към прояви на независимост. Изведнъж да решите, че се срещате прекалено често и че имате нужда от собствено време и пространство. На всичкото отгоре, точно в този момент някой „външен“ ще започне да ви обсипва с комплименти и да се стреми да получи вниманието ви. Първоначално ще се почувствате важни и значими, но ако се замислите по-дълбоко ще разберете, че ситуацията не е съвсем във ваша полза. Сериозен повод за прекъсване на текущата ви връзка няма, а основателна причина за започване на нова не виждате. Може би ви трябват няколко дни уединение, за да подредите мислите си и да формулирате целите. Не е ли по-добре да опазите онова, което имате вместо да строите „въздушни замъци“?</p>
      <p>
        <b>Водолей</b>
      </p>
      <p>Предстоят поредица изпитания, с които ще се наложи да се справите. Обстоятелствата ще се подреждат така, че ще подложат чувствата ви на сериозна проверка. Поведението на половинката ще предизвика поредица въпроси без отговор. Парадоксът е, че вас ще ви е страх да ги зададете, а той/тя няма да забележи тревогите ви. Проявете инициатива, започнете разговора, не усложнявайте ситуацията излишно. Реакцията на половинката ви ще е достатъчно красноречива и ще ви подскаже дали става дума за „още един шанс“ или за необратимо разклатено доверие помежду ви. Окончателното решение ще дойде спонтанно и без усилия след сряда.</p>
      <p>
        <b>Риби</b>
      </p>
      <p>Когато сте романтични и мечтателни винаги сте и чаровни. През тази седмица настроението ви ще е усмихнато и инициативата за развлечения с половинката ще идва много по-често от вас, отколкото от него/нея. В повечето случаи няма да сте сами, а с доста шумна компания, но чуждото присъствие съвсем няма да намали силата на емоциите. Освен това околните искрено ще ви се радват, необвързаните ще ви приемат като модел за бъдещата си връзка. А най-важното от всичко е, че и двамата ще се научите за цените малките неща и да намирате общото в различията.</p>
      <p>Хороскопът ви е изготвен от <a href="http://www.lichen-horoskop.com/">П. Георгиева</a></p>
    </article>
  </body>
</html>