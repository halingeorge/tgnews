<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/blekinge/chefsfacket"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T13:21:57+00:00"/>
    <meta property="og:title" content="Chefer köps ut för lättvindigt enligt facket"/>
    <meta property="og:description" content="Mäktiga chefer har fått gå i Blekinge i år. Svenska kommuner gör sig av med personal för lättvindigt, enligt facket. Men den kritiken får mothugg från Sveriges kommuner och landsting (SKL)."/>
  </head>
  <body>
    <article>
      <h1>Chefer köps ut för lättvindigt enligt facket</h1>
      <address><time datetime="2019-11-18T13:21:57+00:00">18 Nov 2019, 13:21</time> by <a rel="author">Jerker Hagman</a></address>
      <p>
        <b>Mäktiga chefer har fått gå i Blekinge i år. Svenska kommuner gör sig av med personal för lättvindigt, enligt facket.<br/>Men den kritiken får mothugg från Sveriges kommuner och landsting (SKL).</b>
      </p>
      <p>– Det tragiska i det här är att man skickar iväg duglig och duktig arbetskraft som hade kunnat fungera om man hanterat det på ett annat sätt. Det skär sig, det är tråkigt och det kostar en massa skattepengar. Innan man kastar ut folk så bör man ha jobbat med ändra på saker och ting, men så sker inte och det är olyckligt. Jag har förhoppningen att det blir bättre, säger Rolf Löfberg, som är chefsförhandlare på Akademikerförbundet SSR.</p>
      <h3>Liknande linje</h3>
      <p>Jonas Karlsson, som arbetar med ledarskapsfrågor på fackförbundet Vision, är inne på en liknande linje.</p>
      <p>– Man behöver fundera mer på varför det händer. Det finns tendenser som borde bekymra oss som medborgare. Det saknas tålamod från politikerna med chefer i dag. Vi borde ta det på allvar, säger Jonas Karlsson.</p>
      <h3>Är oroad</h3>
      <p>Även Ledarnas chefsjurist är oroad.</p>
      <p>– Det är svårt att vara chef i politiska styrda organisationer om politiker inte kan låta bli att gå in och styra i detaljer. Vår förutsättning är att chefen ska ges rätt förutsättningar genom tydligt mandat och ansvar. När svårigheter uppstår och förtroendet saknas från politiker är det inte en saklig grund för uppsägning. Och om chefen ska lämna är det då nödvändigt med en överenskommelse där båda parter är överens, säger Sara Kullgren, som är chefsjurist på Ledarna.</p>
      <h3>Bemöter kritiken</h3>
      <p>Men kritiken från chefsfacken får mothugg. Tomas Björck, som är arbetsrättschef på Sveriges kommuner och landsting (SKL), kommenterar situationen.</p>
      <p>– Överenskommelser mellan två parter om att avsluta en anställning och skiljas åt behövs. Det är en nödvändig funktion, säger han.</p>
      <p>
        <i>Hade det gått att undvika i vissa situationer?</i>
      </p>
      <p>– Det går inte att svara på generellt eftersom alla situationer är unika. Att komma överens om att avsluta en anställning kan ha väldigt olika anledningar och bakgrund. Det går därför inte att säga att det inte behövs eller borde ske på något annat sätt.</p>
      <p>Tomas Björck håller inte heller med fackets bild att kommuner köper ut chefer för lättvindigt.</p>
      <p>– Jag tycker inte att man kan säga att det används för mycket generellt. Alternativet till att inte komma överens om att avsluta en anställning kan vara en rättslig prövning om en uppsägning och det är förknippat med stora kostnader, säger han.</p>
      <related>
        <h4>Relaterat</h4>
        <a href="https://www.svt.se/nyheter/lokalt/blekinge/blekinges-kommuner-koper-ut-anstallda-for-miljoner"/>
      </related>
    </article>
  </body>
</html>