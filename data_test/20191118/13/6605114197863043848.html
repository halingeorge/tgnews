<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/nemzetkozi-gazdasag/a-horvatok-az-alacsony-berek-es-a-korrupcio-miatt-tavoznak-hazajukbol-2038791/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T13:13:00+00:00"/>
    <meta property="og:title" content="A horvátok az alacsony bérek és a korrupció miatt távoznak hazájukból"/>
    <meta property="og:description" content="Az elvándoroltak harmada szívesen hazatérne, ha megfelelő változások állnának be az országukban."/>
  </head>
  <body>
    <article>
      <h6 class="kicker">FELMÉRÉS</h6>
      <h1>A horvátok az alacsony bérek és a korrupció miatt távoznak hazájukból</h1>
      <address>
        <time datetime="2019-11-18T13:13:00+00:00">18 Nov 2019, 13:13</time>
      </address>
      <h4>Az elvándoroltak harmada szívesen hazatérne, ha megfelelő változások állnának be az országukban.</h4>
      <p>A Horvátországból az Európai Unió más országaiba távozók több mint fele az alacsony béreket és a széles körben elterjedt korrupciót, egyharmada a társadalom megosztottságát, egynegyede pedig az állami intézmények rossz működését jelölte meg fő okaként annak, hogy elhagyta hazáját – derült ki a zágrábi bölcsészettudományi kar pszichológia tanszékének felméréséből, amelyet hétfőn tettek közzé.</p>
      <p>A közvélemény-kutatáson 1126, az Európai Unió más tagországaiba távozott horvát állampolgárt kérdeztek meg, akik túlnyomórészt Németországban, Angliában és Írországban élnek. A felmérés azt is kimutatta, hogy közülük a 40 év körüliek háromnegyede felsőfokú végzettséggel rendelkezik.</p>
      <p>A megkérdezettek 18,9 százaléka azzal indokolta döntését, hogy nem tud lakást venni, 17,1 százalékuk a kevéssé inspiráló munkakörnyezetet, 5,3 százalékuk pedig a regionális fejlettségbeli eltéréseket említette távozásának okaként.</p>
      <p>Az elvándoroltak harmada szívesen hazatérne, ha megfelelő változások állnának be Horvátországban. 33 százalékuk abban az esetben költözne vissza szülőföldjére, ha tudna annyit keresni, hogy az tisztességes életet biztosítson számára. Tíz százalék a korrupció felszámolásához és az életminőség javulásához kötötte hazatérését. Mindazonáltal a megkérdezettek valamivel több mint 18 százaléka semmi szín alatt sem költözne vissza Horvátországba.</p>
      <p>A tanulmány szerzőinek következtetése szerint a horvát elvándorlók a rossz gazdasági és társadalmi körülmények miatt hagyják el hazájukat, mindamellett a gazdasági megfontolások fontosabbak számukra, mint a társadalmi viszonyok.</p>
    </article>
  </body>
</html>