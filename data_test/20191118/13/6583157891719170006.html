<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/nie-bedzie-zakazu-umieszczania-banerow-wyborczych-przy-ulicach-lublina/"/>
    <meta property="og:site_name" content="lublin112.pl"/>
    <meta property="article:published_time" content="2019-11-18T13:37:00+00:00"/>
    <meta property="og:title" content="Nie będzie zakazu umieszczania banerów wyborczych przy ulicach Lublina"/>
    <meta property="og:description" content="Jeden z radnych zwrócił się do prezydenta Lublina o wprowadzenie zakazu umieszczania banerów wyborczych w pasach drogowych miejskich ulic. Wiadomo już, że nie ma szans na tego typu rozwiązanie."/>
  </head>
  <body>
    <article>
      <h1>Nie będzie zakazu umieszczania banerów wyborczych przy ulicach Lublina</h1>
      <address>
        <time datetime="2019-11-18T13:37:00+00:00">18 Nov 2019, 13:37</time>
      </address>
      <p>
        <b>Jeden z radnych zwrócił się do prezydenta Lublina o wprowadzenie zakazu umieszczania banerów wyborczych w pasach drogowych miejskich ulic. Wiadomo już, że nie ma szans na tego typu rozwiązanie.</b>
      </p>
      <p>W trakcie kampanii wyborczej do ostatnich wyborów do Sejmu i Senatu, wyborcze banery ustawiano dosłownie w każdym możliwym miejscu. Szczególnie bardzo duża ich ilość znajdowała się przy ulicach. Kierowcy skarżyli się, że ograniczają im widoczność, co niejednokrotnie stwarzało zagrożenie w ruchu drogowym. Podobna sytuacja była przy przejściach dla pieszych, gdzie banery potrafiły zasłaniać oczekujące na możliwość przejścia przez jezdnię osoby. O ile sztaby wyborcze najczęściej dość szybko reagowały i po zgłoszeniach o tego typu sytuacjach przestawiały swoje nośniki, to jednak wywołało to dyskusję co do wprowadzenia zmian dotyczących umieszczania tego typu konstrukcji w pasach drogowych.</p>
      <p>Radny rady Miasta Lublin Bartosz Margul zwrócił się do prezydenta Lublina Krzysztofa Żuka o całkowite zakazanie ustawiania reklam wyborczych przy miejskich ulicach. Jako przykład podał wprowadzony kilka lat temu zakaz umieszczania plakatów na przystankach, słupach oświetleniowych i barierkach przy ulicach, co przyniosło wymierne korzyści dla estetyki miasta. Swój pomysł argumentował m.in. tym, że wpływy finansowe od legalnie postawionych reklam wyborczych są nieporównywalnie niskie w porównaniu do negatywnych skutków wywołanych przez ogół postawionych materiałów. Co więcej bardzo trudne ma być również dochodzenie należnych opłat i kar od komitetów wyborczych, gdyż te niedługo po wyborach są rozwiązywane.</p>
      <blockquote>– Podczas ostatniej kampanii wyborczej duża ilość materiałów wyborczych umieszczona została bez pozwoleń i należnych miastu opłat. w czym wyrażamy prym wiedli kandydaci z list PiS. Przez dwa miesiące miasto było oszpecone przez tysiące siatek z banerami, co zostało negatywnie odebrane przez wielu mieszkańców miasta. Widok taki nie był również właściwy dla Lublina w końcówce sezonu turystycznego i nie sprzyja naszym aspiracjom, by stawać się coraz popularniejszym miejscem dla turystów – argumentował swoją propozycję Bartosz Margul.</blockquote>
      <p>Tymczasem wiadomo już, że nie ma możliwości, aby tego typu zakaz wprowadzić. Zastępca prezydenta Lublina Artur Szymczyk tłumaczy, iż przepisy ustawy o drogach publicznych dopuszczają umieszczanie reklam w pasach drogowych dróg publicznych za zezwoleniem zarządcy drogi i stosowną opłatą. Przesłanką odmowy wydania zezwolenia na umieszczenie reklamy w pasie drogowym jest spowodowanie zniszczenia lub uszkodzenia drogi i jej urządzeń, zmniejszenie jej trwałości czy też zagrożenie bezpieczeństwu ruchu drogowego oraz niespełnianie ustawy warunków dla reklamy emitujących światło. Banery wyborcze przygotowane na potrzeby kampanii są nośnikami informacji wizualnej, także wpisują się w ustawową definicję reklamy. Wprowadzenie zakazu umieszczania reklam wyborczych w pasach drogowych na terenie Lublina, stanowiłoby więc uprzywilejowanie dla wybranych form reklamy np. billboardów.</p>
      <p>(fot. archiwum)</p>
    </article>
  </body>
</html>