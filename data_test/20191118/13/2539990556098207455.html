<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2405454,B-Spychalski-wspieranie-synergii-miedzy-nauka-i-biznesem-jednym-z-priorytetow-prezydenta"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T13:10:00+00:00"/>
    <meta property="og:title" content="B. Spychalski: wspieranie synergii między nauką i biznesem jednym z priorytetów prezydenta"/>
    <meta property="og:description" content="- Jednym z priorytetów prezydentury Andrzeja Dudy jest wspieranie formatów wpływających na rozwój współpracy między biznesem a polską nauką i polskimi uczelniami - mówił Błażej Spychalski na uroczystości z okazji 20-lecia Fundacji Wspierania Rozwoju Radiokomunikacji i Technik Multimedialnych. Fundację sponsoruje ponad 20 firm z rynku telekomunikacyjnego i medialnego, w tym Polskie Radio."/>
  </head>
  <body>
    <article>
      <h1>B. Spychalski: wspieranie synergii między nauką i biznesem jednym z priorytetów prezydenta</h1>
      <address>
        <time datetime="2019-11-18T13:10:00+00:00">18 Nov 2019, 13:10</time>
      </address>
      <p>
        <b>- Jednym z priorytetów prezydentury Andrzeja Dudy jest wspieranie formatów wpływających na rozwój współpracy między biznesem a polską nauką i polskimi uczelniami - mówił Błażej Spychalski na uroczystości z okazji 20-lecia Fundacji Wspierania Rozwoju Radiokomunikacji i Technik Multimedialnych. Fundację sponsoruje ponad 20 firm z rynku telekomunikacyjnego i medialnego, w tym Polskie Radio.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/5dba83d2-b3ec-4582-bea8-0613bf294648.mp3"/>
          </figure>
          <p>Prezes Rady Fundacji, Piotr Jaworski: w kolejnych latach Fundacja będzie nadal wspierać młodych ludzi (IAR)</p>
        </li>
        <li>
          <figure>
            <audio src="https://static.prsa.pl/af90c8ad-ce6f-4e91-9d6d-3188c038abec.mp3"/>
          </figure>
          <p>Prezes Polskiego Radia Andrzej Rogoyski: współpraca z Fundacją pozwala młodym ludziom rozwijać umiejętności, także w Polskim Radiu (IAR)</p>
        </li>
        <li>
          <figure>
            <audio src="https://static.prsa.pl/742add28-7ca4-4e21-8b86-1718d0524cb2.mp3"/>
          </figure>
          <p>Profesor Józef Modelski, dyrektor IRiTM PW: dzisiaj spotykają się przedstawiciele świata nauki i gospodarki (IAR)</p>
        </li>
        <li>
          <figure>
            <audio src="https://static.prsa.pl/c4d9905e-eccd-46b3-a70f-7b48343c2f46.mp3"/>
          </figure>
          <p>Błażej Spychalski, rzecznik prezydenta: fundacja wpisuje się w priorytety gospodarcze prezydenta (IAR)</p>
        </li>
      </ul>
      <p>Fundacja Wspierania Rozwoju Radiokomunikacji i Technik Multimedialnych obchodzi 20-lecie istnienia. Jej misją jest wspieranie uzdolnionych studentów i młodych pracowników naukowych poprzez programy stypendialne oraz promowanie młodej kadry naukowej. Do jej zadań należy także wyposażanie laboratoriów dydaktycznych i badawczych w nowoczesny sprzęt. Jubileuszowe spotkanie odbyło się w Sali Senatu Politechniki Warszawskiej. </p>
      <related>
        <a href="https://polskieradio24.pl/5/1222/Artykul/2401434,Prezydent-odznaczyl-Orderem-Orla-Bialego-prof-Andrzeja-Nowaka-i-prof-Grazyne-Swiatecka"/>
      </related>
      <p>Prezes Polskiego Radia Andrzej Rogoyski mówił, że nadawca chętnie dołącza się do współorganizowania wydarzeń, "dzięki którym młodzi ludzie mają szansę na rozwinięcie swoich talentów technicznych i inżynieryjnych". - Niektórzy z nich trafiają do Polskiego Radia jako specjaliści wysokiej klasy - mówił Andrzej Rogoyski. </p>
      <p>
        <b>Stypendia, konkursy i seminaria</b>
      </p>
      <p>Obecny prezes Rady Fundacji Piotr Jaworski zapewnił, że w kolejnych latach Fundacja będzie nadal wspierać młodych ludzi i rozwój technologii. Jak powiedział, w Radzie Fundacji zasiadają osoby reprezentujące przemysł, operatów czy nadawców radiowo-telewizyjnych. - Każdy jest w stanie znaleźć coś dla siebie, ma możliwość pokazania studentom, że to są te dziedziny, w których warto się rozwijać i nas wspierać, bo my potrzebujemy nowych pomysłów, ideologii i filozofii w kwestii technologicznej, żebyśmy nie zamknęli się w swoich wąskich obszarach przemysłowych - mówił Piotr Jaworski.</p>
      <figure>
        <iframe data-src="https://twitter.com/RzecznikPW/status/1196409758393221121?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Profesor Józef Modelski, dyrektor Instytutu Radioelektroniki i Technik Multimedialnych Politechniki Warszawskiej podkreślił, że podczas dzisiejszej uroczystości spotykają się przedstawiciele świata nauki i gospodarki - dwóch sektorów ważnych z punktu widzenia dynamicznie rozwijającego się rynku technologicznego.</p>
      <p>Dodał, że Fundacja realizuje misję integracji świata nauki i gospodarki. Jak podkreślił, jest to niezwykle ważne, by studenci mieli jak najbliższy związek z nowoczesnymi firmami, które na tym rynku pracują.</p>
      <p>
        <b>Błażej Spychalski: wspieranie formatów na rzecz synergii jest priorytetem</b>
      </p>
      <p>Z okazji jubileuszu prezydent Andrzej Duda przekazał Fundacji polską flagę z dedykacją. Jak podkreślił rzecznik prezydenta Błażej Spychalski, Fundacja wpisuje się w priorytety gospodarcze prezydenta. Powiedział, że w ocenie prezydenta współpraca pomiędzy biznesem, uczelniami a Fundacją jest bardzo ważna.</p>
      <p>
        <b>
          <a href="https://polskieradio24.pl/7/161/Artykul/2404171,20-lat-Fundacji-Wspierania-Rozwoju-Radiokomunikacji-i-Technik-Multimedialnych">&gt;&gt;&gt; [CZYTAJ TAKŻE] 20 lat Fundacji Wspierania Rozwoju Radiokomunikacji i Technik Multimedialnych</a>
        </b>
      </p>
      <p>- To są rzeczy bardzo istotne z punktu widzenia polskiej gospodarki - mówił rzecznik prezydenta. Dodał, że "prezydentowi ogromnie zależy, aby współpraca pomiędzy biznesem a uczelniami rozwijała się jak najlepiej, a Fundacja pokazuje, że jest to możliwe".</p>
      <p>
        <b>Stypendia, kursy, seminaria</b>
      </p>
      <p>W ciągu 20 lat Fundacja przyznała 301 stypendiów, w tym 205 studenckich i 64 doktoranckie. Zrealizowała także 60 konkursów dla młodych autorów, 19 seminariów stypendystów Fundacji oraz 17 edycji na najlepszą pracę doktorską.</p>
      <p>W jubileuszowym spotkaniu udział wzięli aktualni sponsorzy i osoby zasłużone dla fundacji, aktualni i dawni pracownicy oraz kadra akademicka. Polskie Radio jest jednym z patronów medialnych wydarzenia.</p>
      <p>mbl</p>
      <related>
        <a href="https://www.polskieradio.pl/5/1223/Artykul/2369249,Absolwent-warszawskiego-liceum-laureatem-konkursu-dla-mlodych-naukowcow"/>
      </related>
      <related>
        <a href="https://www.polskieradio.pl/5/1222/Artykul/2387308,Stulecie-AGH-Prezydent-od-poczatku-wpieracie-polskie-panstwo"/>
      </related>
    </article>
  </body>
</html>