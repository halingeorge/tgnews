<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/portnov-zavitav-do-ofisa-prezydenta-ta-rozpoviv-pro-konflikt-z-zhurnalistamy-radio-svobody/"/>
    <meta property="og:site_name" content="Рубрика"/>
    <meta property="article:published_time" content="2019-11-18T13:11:13+00:00"/>
    <meta property="og:title" content="Портнов завітав до Офіса Президента та розповів про конфлікт з журналістами &quot;Радіо Свободи&quot;"/>
    <meta property="og:description" content="Адвокат і журналіст Андрій Портнов звернувся до Офісу Президента України з реакцією на розгляд скарги журналістів “Радіо Свобода”. Конфліктна ситуація між ним і працівниками “Радіо Свобода” днями обговорювалася на засіданні Ради з питань свободи слова та захисту журналістів при Президентові. Повідомляє пресслужба ОПУ. Андрій Портнов наголосив, що занепокоєний загрозою свободі слова та перешкоджанням його адвокатській […]"/>
  </head>
  <body>
    <article>
      <h1>Портнов завітав до Офіса Президента та розповів про конфлікт з журналістами "Радіо Свободи"</h1>
      <address><time datetime="2019-11-18T13:11:13+00:00">18 Nov 2019, 13:11</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/Portnov-860x580-c-1.jpeg"/>
      </figure>
      <p>Фото: strana.ua<br/><b><b>Адвокат і журналіст Андрій Портнов звернувся до Офісу Президента України з реакцією на розгляд скарги журналістів “Радіо Свобода”. Конфліктна ситуація між ним і працівниками “Радіо Свобода” днями обговорювалася на засіданні Ради з питань свободи слова та захисту журналістів при Президентові.</b></b></p>
      <p>Повідомляє <a href="https://www.president.gov.ua/news/ofis-prezidenta-vzyav-do-vidoma-argumenti-andriya-portnova-u-58385?fbclid=IwAR2QApJo8iVp5QpSv-6pS5nZCoWfDC1IU1wDCKqk7FUTImEtWXNyhdCEnaM">пресслужба</a> ОПУ.</p>
      <p>Андрій Портнов наголосив, що занепокоєний загрозою свободі слова та перешкоджанням його адвокатській і журналістській діяльності, оскільки є штатним телеведучим каналу “112 Україна” і має офіційне редакційне завдання.</p>
      <p>За його словами, аргументи журналістів проекту “Схеми” щодо того, що він нібито є публічною особою, не мають під собою законних підстав, адже, відповідно до закону про запобігання корупції, такою особою є громадянин – державний службовець або громадянин, після перебування якого на державній службі не минуло трьох років.</p>
      <p>“У мене минуло шість років після державної служби. Я не є політиком, державним службовцем, членом політичної партії, депутатом будь-якого рівня. У зв’язку з цим я вважаю, що це піврічне стеження за мною є проведенням стосовно мене незаконних оперативно-технічних дій під виглядом журналістської діяльності. Адже якщо за шість місяців не видається жоден сюжет, то це стеження й незаконні оперативно-технічні дії”, – сказав Андрій Портнов.</p>
      <p>
        <b>Він додав, що постійне стеження за ним перешкоджає також його адвокатській діяльності, адже якщо всі його зустрічі фіксуються, то мало хто захоче стати клієнтом такого адвоката.</b>
      </p>
      <p>В Офісі Президента взяли до відома аргументи Андрія Портнова та запевнили, що Рада з питань свободи слова та захисту журналістів об’єктивно розгляне цю ситуацію з урахуванням усіх обставин.</p>
      <p>На минулому тижні Рада з питань свободи слова та захисту журналістів заслухала інформацію про розслідування проваджень щодо погроз журналістам “Радіо Свобода” та оприлюднення їхніх персональних даних.</p>
      <p> </p>
      <p> </p>
    </article>
  </body>
</html>