<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Policeiskiyat-sindikat-skochi-na-reshenieto-za-bolnichnite-zaplashva-s-protest-914702"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T13:01:00+00:00"/>
    <meta property="og:title" content="Полицейският синдикат скочи на решението за болничните, заплашва с протест"/>
    <meta property="og:description" content="СФСМВР сe противопоставя на взетото решение, от 01.01.2020 г. да не се заплаща първият ден нетрудосп..."/>
  </head>
  <body>
    <article>
      <h1>Полицейският синдикат скочи на решението за болничните, заплашва с протест</h1>
      <address>
        <time datetime="2019-11-18T13:01:00+00:00">18 Nov 2019, 13:01</time>
      </address>
      <p>СФСМВР сe противопоставя на взетото решение, от 01.01.2020 г. да не се заплаща първият ден нетрудоспособност /болнични/ от работодателите, като това да стане за сметка на работещите. Ето какво казват от полицейския синдикат:</p>
      <p>Оценяваме това като тежко посегателство срещу социалните и осигурителните права на българските граждани.</p>
      <p>На фона на издевателството срещу служителите на МВР, в допълнително заплащане от 0,25 лв. на час за нощен труд и 0,10 лв. на час за време на разположение, хилядите часове некомпенсиран по никакъв начин извънреден труд, положен в началото на годината, подигравката при определяне размера на сумите заплащани за специфични служебни дейности в определени структури на МВР, това лишаване от средства, в най-тежкия момент от едно боледуване, е откровена гавра, силно демотивираща служителите на МВР.</p>
      <p>Определението, че са измамници, за хора, намиращи се в нужда, е откровен цинизъм. СФСМВР счита такива действия за груба провокация и ще се включи в протестни действия на национално представителни синдикати, в случай, че проект за подобно решение се внесе в Народното събрание на Република България.</p>
    </article>
  </body>
</html>