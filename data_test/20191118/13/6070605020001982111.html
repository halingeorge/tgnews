<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Mor-anys-esfondrament-Franca-adolescent-noia-15_0_2346365438.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T13:26:48+00:00"/>
    <meta property="og:title" content="Mor una noia de 15 anys a l'enfonsar-se un pont al sud de França"/>
    <meta property="og:description" content="Els cables que sostenien l'estructura han cedit, però encara no se sap per què"/>
  </head>
  <body>
    <article>
      <h1>Mor una noia de 15 anys a l'enfonsar-se un pont al sud de França</h1>
      <h2>Els cables que sostenien l'estructura han cedit, però encara no se sap per què</h2>
      <address>
        <time datetime="2019-11-18T13:26:48+00:00">18 Nov 2019, 13:26</time>
      </address>
      <p>L'ensorrament, aquest dilluns, d'un pont que unia les localitats franceses de Mirepoix-sur-Tarn i Bessières, a banda i banda del riu Tarn, 30 quilòmetres al nord de Tolosa de Llenguadoc, ha provocat la mort d'una noia de 15 anys. També hi ha dos desapareguts i diversos ferits, dos d'ells en estat greu.</p>
      <p>Segons explica <i>Franceinfo, </i>els cables que sostenien el pont haurien cedit, cosa que ha provocat la caiguda de l'estructura al riu, situat 19 metres més avall. El pont datava de 1935. Alguns mitjans han publicat a les xarxes socials imatges de la plataforma abans de l'accident.</p>
      <figure>
        <iframe data-src="https://twitter.com/franceinfoplus/status/1196368154630459392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Almenys tres vehicles que transitaven per la carretera D17, que discorre per sobre del pont, s'han precipitat a l'aigua. Es tracta d'un camió, una furgoneta i el turisme on viatjaven la noia morta i la seva mare. Alguns testimonis han vist com la mare aconseguia nadar fins a la riba del riu, juntament amb quatre persones més. </p>
      <p>"He trucat als bombers de seguida. Hi havia una senyora a l'aigua, havia aconseguit sortir del seu cotxe, però cridava que la seva filla seguia a dins", ha dit Éric Bonnin, el propietari d'un restaurant a 50 metres del pont.</p>
      <p>El fiscal de Tolosa, Dominique Alzéari, és qui ha confirmat la mort de l'adolescent, i ha informat també del nombre de desapareguts amb què es treballa de moment. Un d'ells seria el conductor del camió. Tres helicòpters, 80 bombers i 40 gendarmes s'han traslladat al lloc dels fets per intentar rescatar les víctimes, i les autoritats franceses han creat una unitat de crisi sobre el terreny per gestionar els fets.</p>
      <p>Les causes de l'ensorrament del pont no estan gens clares. Construït a la primera meitat del segle passat, les últimes reformes que s'hi havien fet daten del 2003, i havia passat una revisió satisfactòria el 2017. Per les seves dimensions i pes, hi estava prohibida la circulació de més d'un camió simultàniament, i no ho podien fer els que pesen més de 19 tones. Segons testimonis, però, això no es complia habitualment. El fiscal Alzéari ha obert una investigació per esclarir les causes.</p>
    </article>
  </body>
</html>