<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/na-ctyrech-kolem-rychleji-nez-letadlo-vuz-prekonal-1000-km-h-83054"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T13:35:20+00:00"/>
    <meta property="og:title" content="Na čtyřech kolem rychleji než letadlo. Vůz překonal 1000 km/h"/>
    <meta property="og:description" content="Jen sedm vozů pokořilo rychlost 1 000 kilometrů v hodině. Naposledy se to podařilo v Jihoafrické republice týmu projektu Bloodhound. V příštím roce by se speciálním vozem chtěli pokořit hranici 1 600 kilometrů v hodině."/>
  </head>
  <body>
    <article>
      <h1>Na čtyřech kolem rychleji než letadlo. Vůz překonal 1000 km/h</h1>
      <address><time datetime="2019-11-18T13:35:20+00:00">18 Nov 2019, 13:35</time> by <a rel="author">ČTK</a></address>
      <p>Jen sedm vozů pokořilo rychlost 1 000 kilometrů v hodině. Naposledy se to podařilo v Jihoafrické republice týmu projektu Bloodhound. V příštím roce by se speciálním vozem chtěli pokořit hranici 1 600 kilometrů v hodině.</p>
      <p>Vysokorychlostní vozidlo Bloodhound při poslední ze série testovacích jízd v Jihoafrické republice dosáhlo rychlosti 1000 kilometrů v hodině, což se dosud podařilo pouze sedmi vozům, informoval server BBC. Cílem projektu je překonat na zemi rychlost 1600 kilometrů za hodinu a tím nastolit nový světový rekord.</p>
      <p>Auto rychlosti dosáhlo za pomocí jednoho proudového motoru, design vozu přitom umožňuje i instalaci motoru raketového. Ten poskytne norsko-finská společnost Nammo. Tým Bloodhoundu ho má v úmyslu namontovat v příštím roce v Británii, kam se vůz po úspěšném završení testovacích jízd v suché solné pánvi na severu JAR vrátí.</p>
      <p>Současným držitelem pozemního rychlostního rekordu je automobil Thrust SuperSonic, který v roce 1997 v nevadské poušti dosáhl rychlosti 1228 kilometrů za hodinu. V jeho kokpitu tehdy seděl stejný pilot, který řídí i Bloodhound – člen britského královského letectva Andy Green. Zároveň se tehdy jednalo o první auto, které překonalo rychlost zvuku.</p>
      <h3>Rekord padne, věří řidič</h3>
      <p>Projekt Bloodhound vznikl v roce 2007. V roce 2017 dosáhl automobil na letišti v anglickém Newquay rychlosti 320 kilometrů za hodinu, zmíněných 1600 kilometrů za hodinu má přijít na řadu v roce 2020 nebo 2021.</p>
      <p>„Stabilita a důvěra, kterou mi jako řidiči (Bloodhound) dává, je důkazem dlouholeté prvotřídní inženýrské práce, kterou do (vozu) tento tým vložil a vkládá,“ uvedl pilot Green. „Se všemi novými informacemi získanými dosažením rychlosti 1010 kilometrů za hodinu máme velkou naději světový rekord zhruba příští rok překonat,“ dodal.</p>
    </article>
  </body>
</html>