<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717795/%D9%81%D8%B1%D8%A2%D9%88%D8%B1%DB%8C-%DB%8C%DA%A9-%D8%B2%D8%A8%D8%A7%D9%84%D9%87-%D8%A8%DB%8C%D9%88%D9%84%D9%88%DA%98%DB%8C%DA%A9-%D8%A8%D8%B1%D8%A7%DB%8C-%D8%AC%D8%B1%D8%A7%D8%AD%DB%8C-%D9%82%D8%B1%D9%86%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-18T13:40:13+00:00"/>
    <meta property="og:title" content="فرآوری یک زباله‌ بیولوژیک برای جراحی قرنیه"/>
    <meta property="og:description" content="ایسنا/قزوین مدیرعامل شرکت فناوری بن یاخته‌های رویان با اعلام اینکه ۳۰ پیوند با استفاده از نمونه‌های ذخیره‌شده در بانک خون بند ناف انجام‌شده است، گفت: در تلاش هستیم تا پرده آمنیوتیک که نوعی زباله بیولوژیک است را فرآوری کنیم تا به‌عنوان پانسمان روی زخم‌ها و سوختگی‌ها مورداستفاده قرار گیرد، این پرده در جراحی قرنیه نیز قابل‌استفاده است."/>
  </head>
  <body>
    <article>
      <h1>فرآوری یک زباله‌ بیولوژیک برای جراحی قرنیه</h1>
      <address><time datetime="2019-11-18T13:40:13+00:00">18 Nov 2019, 13:40</time> by <a rel="author">سیده زهرا حسینی فلاح</a></address>
      <p>ایسنا/قزوین مدیرعامل شرکت فناوری بن یاخته‌های رویان با اعلام اینکه ۳۰ پیوند با استفاده از نمونه‌های ذخیره‌شده در بانک خون بند ناف انجام‌شده است، گفت: در تلاش هستیم تا پرده آمنیوتیک که نوعی زباله بیولوژیک است را فرآوری کنیم تا به‌عنوان پانسمان روی زخم‌ها و سوختگی‌ها مورداستفاده قرار گیرد، این پرده در جراحی قرنیه نیز قابل‌استفاده است.</p>
      <p>مرتضی ضرابی - مدیرعامل شرکت فناوری بن یاخته‌های رویان - در نشست با دانشجویان رشته‌های ژنتیک دانشگاه علوم پزشکی قزوین که ظهر امروز ۲۷ آبان برگزار شد، اظهار کرد: بعد از بیماری‌های قلبی، نازایی دومین علت مراجعه بیماران به مراکز درمانی خارج از کشور بود که خروج ارز را نیز در پی داشت به همین دلیل در دهه ۷۰ مجموعه رویان با همت مرحوم کاظمی آشتیانی تشکیل شد.</p>
      <p>وی با اشاره به اینکه رویان با هدف ارائه خدمات درمان ناباروری شکل گرفت، ادامه داد: ۱۰ تا ۱۵ درصد زوج‌ها نابارور هستند که از طریق جراحی، IUI، IVF و میکروانجکشن صاحب نوزاد می‌شوند.</p>
      <p>مدیرعامل شرکت فناوری بن یاخته‌های رویان تصریح کرد: خدمات رویان در سلول درمانی برای بیماران با سکته قلبی، ضایعات قرنیه و ضایعات غضروف و استخوان ارائه می‌شود؛ در سکته قلبی سلول‌های بنیادی در جراحی قلب باز در محل آسیب‌دیده تزریق می‌شود.</p>
      <p>وی اشاره کرد: شبیه‌سازی نیز از دیگر اقدامات رویان در دهه ۸۰ است و اولین حیوان شبیه‌سازی‌شده به نام «رویانا» در رویان متولد شد، پس‌ازآن نیز شاهد تولد «بنیانا»، «شنگول» و «منگول» بوده‌ایم.</p>
      <p>ضرابی گفت: دو نوع بانک خون عمومی و خصوصی در دنیا وجود دارد که در بانک خون خصوصی نمونه‌ها توسط خانواده‌ها اهدا می‌شود و دیگر مالکیتی در آن ندارند ولی در بانک خون خصوصی و یا خانوادگی، خانواده‌ها با بانک خون قرارداد می‌بندند و نمونه در مالکیت خانواده‌ها قرار دارد.</p>
      <p>وی تشریح کرد: در دنیا ۲۵۰ بانک خون خصوصی وجود دارد که حدود شش میلیون نمونه خون بندناف در آن‌ها ذخیره‌شده است و ۱.۲ میلیون این نمونه‌ها در آمریکاست؛ کشور هند با ۲۶ میلیون تولد در سال در تلاش است تا بر اساس هدف‌گذاری انجام‌شده تا سال ۲۰۲۵ بزرگ‌ترین بانک خون دنیا را راه‌اندازی کند.</p>
      <p>مدیرعامل شرکت فناوری بن یاخته‌های رویان اعلام کرد: بیش از ۱۲۰ هزار نمونه در بانک خون رویان و ۱۵ هزار نمونه نیز در بانک خون عمومی کشور ذخیره‌شده است.</p>
      <p>وی گفت: جمع‌آوری راحت نمونه ازجمله مزیت‌های ذخیره سلول‌های خونی بند ناف است چراکه درروند زایمان اختلال ایجاد نمی‌کند و در دسترس بودن مهم‌ترین ویژگی آن است؛ همچنین این خون تنها یک‌بار قابلیت جمع‌آوری دارد و استفاده آن در اطفال نیز راحت‌تر است.</p>
      <p>ضرابی خاطرنشان کرد: حجم خون در بند ناف ۱۵۰ تا ۲۰۰ سی‌سی است و این مقدار با توجه به‌اندازه جفت، جثه جنین، نوع زایمان و طول جفت متفاوت است.</p>
      <p>وی تشریح کرد: ۳۰ پیوند با استفاده از نمونه‌های ذخیره‌شده در بانک خون بند ناف انجام‌شده است که عمدتاً شامل بیماری‌های بدخیم خونی بودند. در تلاش هستیم تا پرده آمنیوتیک را فرآوری کنیم تا به‌عنوان پانسمان روی زخم‌ها و سوختگی‌ها مورداستفاده قرار گیرد، این پرده در جراحی قرنیه نیز قابل‌استفاده است.</p>
      <p>مدیرعامل شرکت فناوری بن یاخته‌های رویان اظهار کرد: سلول‌های پالپ دندان شیری نیز قابل‌استفاده است و خدمات مربوط به آن در پایان سال آغاز می‌شود و شرط این است که دندان شیری توسط دندان‌پزشک کشیده شود ولی باید گفت که دندان شیری به هیچ‌وجه جای خون بند ناف را نمی‌گیرد.</p>
      <p>
        <b>پتانسیل درمان ۸۰ نوع بیماری توسط سلول‌های بنیادی</b>
      </p>
      <p>وی بیان کرد: پتانسیل درمان ۸۰ نوع بیماری توسط سلول‌های بنیادی وجود دارد و ازجمله این بیماری‌ها می‌توان به انواع سرطان‌ها، تالاسمی و نقص ایمنی اشاره کرد.</p>
      <p>ضرابی افزود: بیش از ۴۰۰ کارآزمایی بالینی با خون و بافت بند ناف در حال انجام است که در دنیا روی بیماری‌های اوتیسم، ناهنجاری قلبی و دیابت نوع یک، در اطفال نیز کارآزمایی بالینی روی فلج مغزی، ناهنجاری‌های قلبی و دیابت نوع یک و در بالغین نیز روی بیماری‌هایی نظیر ام اس، آلزایمر، پارکینسون و سکته‌های مغزی در حال انجام است.</p>
      <p>مدیرعامل شرکت فناوری بن یاخته‌های رویان در پایان گفت: در طرح فلج مغزی ۱۲۰ کودک چهار تا ۱۴ سال در این طرح قرارگرفته و در سه گروه تقسیم شدند، مرحله نخست مطالعه به اتمام رسیده است و منتظر نتایج هستیم تا مرحله دوم را آغاز کنیم.</p>
      <p>
        <b>جهاد دانشگاهی به دنبال ارتباط بین دانشگاه و جامعه</b>
      </p>
      <p>در این نشست فرشاد پیله‌چی - رئیس جهاد  دانشگاهی استان قزوین – اظهار کرد: با توجه به فشارهای دشمن در دهه‌های گذشته در عرصه‌های علمی از جمله پزشکی و هسته‌ای دستاوردهای خوبی کسب کرده‌ایم و «رویان» نیز از جمله این دستاوردهاست.</p>
      <p>وی با اشار به اینکه امروزه در حوزه پزشکی و درمانی پیشتاز و در برخی حوزه‌ها در مرز دانش قرار داریم، ادامه داد: جهاد دانشگاهی به دنبال این است تا بین دانشگاه و جامعه ارتباط برقرار کند به همین جهت اجرای چنین رویدادهایی را در دستور کار خود قرار داده است تا دانشجویان با فضای بیرون از دانشگاه آشنا شوند.</p>
      <p>پیله‌چی تصریح کرد: در گام دوم انقلاب به نقش جوانان در رشد و پیشرفت کشور تأکید شده است و آشنایی آن‌ها با محیط خارج از دانشگاه می‌تواند به این امر کمک کند.</p>
      <p>انتهای پیام</p>
    </article>
  </body>
</html>