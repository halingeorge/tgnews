<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/neatkarigo-deputatu-frakcija-aicina-atbalstit-rigas-domes-vadibas-atcelsanu.a338794/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T13:28:00+00:00"/>
    <meta property="og:title" content="Neatkarīgo deputātu frakcija aicina atbalstīt Rīgas domes vadības atcelšanu"/>
    <meta property="og:description" content="Rīgas domes Neatkarīgā deputātu frakcija (NDF), bloks &quot;Rīgai&quot; un neatkarīgā deputāte Baiba Broka oficiālā vēstulē aicina opozīcijas partijas atbalstīt visas domes vadības atcelšanu no amata, informēja NDF frakcijā."/>
  </head>
  <body>
    <article>
      <h1>Neatkarīgo deputātu frakcija aicina atbalstīt Rīgas domes vadības atcelšanu</h1>
      <address><time datetime="2019-11-18T13:28:00+00:00">18 Nov 2019, 13:28</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Rīgas domes Neatkarīgā deputātu frakcija (NDF), bloks "Rīgai" un neatkarīgā deputāte Baiba Broka oficiālā vēstulē aicina opozīcijas partijas atbalstīt visas domes vadības atcelšanu no amata, informēja NDF frakcijā.</b>
      </p>
      <p>Otrdien, 19.novembrī, paredzēta ārkārtas domes sēde, lai lemtu par domes priekšsēdētāja vietnieka Vadima Baraņņika (NDF) atcelšanu no amata.</p>
      <p>"Ja šī Rīgas domes ārkārtas sēde notiks un Vadims Baraņņiks tiks atbrīvots no ieņemamā amata, tad "Saskaņa" tieši vai pastarpināti atkal pārņems kontroli pār tādiem uzņēmumiem kā Rīgas centrāltirgus, "Rīgas satiksme"," sacīts vēstulē.</p>
      <p>Tajā opozīcijas partijas "Vienotība", Nacionālā apvienība, "Latvijas attīstībai" un Jaunā konservatīvā partija aicinātas nepiedalīties otrdienas sēdē, bet savākt parakstus, lai atlaistu visu Rīgas domes vadību, tostarp arī Baraņņiku.</p>
      <p>Domes koalīcija Baraņņiku vēloties atcelt no amata, jo viņš nav pagarinājis Rīgas centrāltirgus nomas līgumu par Rūpniecības tirgu, kas nav izdevīgs tirgum un iedzīvotājiem. Baraņņiks arī <a href="https://www.lsm.lv/raksts/zinas/latvija/rigas-vicemers-nomaina-centraltirgus-valdi.a338567/">atcēlis</a> Rīgas centrāltirgus valdi. "Saskaņa" vēloties pārņemt Rīgas centrāltirgus pārraudzību, lai pagarinātu iepriekš minēto līgumu. </p>
      <p>
        <b>KONTEKSTS:</b>
      </p>
      <p>Vadims Baraņņiks galvaspilsētas otra vicemēra amatā tika <a href="https://www.lsm.lv/raksts/zinas/latvija/baranniks-iecelts-par-rigas-otro-vicemeru.a314355/">iecelts </a>šogad martā. Vēlāk viņš tika <a href="https://www.lsm.lv/raksts/zinas/latvija/no-saskanas-rigas-domes-frakcijas-izsledz-4-deputatus-koalicija-zaude-vairakumu.a320902/">izslēgts </a>no domes "Saskaņas" frakcijas, taču, mainoties domes priekšsēdētājiem, viņam izdevās saglabāt savu amatu. Turklāt vēl pirms tam viņa pārraudzībā tika <a href="https://www.lsm.lv/raksts/zinas/latvija/rigas-mera-jauna-vietnieka-parzina-nodos-visas-pasvaldibas-kapitalsabiedribas.a314274/">nodotas </a>vairākas domes kapitālsabiedrības.</p>
      <p>Tagad Rīgas domes koalīcijā Baraņņiks pārstāv Neatkarīgo deputātu frakciju, ar kuru saspīlētas attiecības ir partijai "Saskaņa". Šonedēļ tā <a href="https://www.lsm.lv/raksts/zinas/latvija/saskana-prasa-rigas-dome-no-amatiem-atsaukt-baranniku-un-roslikovu-vai-rosinat-arkartas-velesanas.a338288/">pieprasīja </a>atstādināt no amatiem Baraņņiku un Alekseju Rosļikovu vai rīkot ārkārtas vēlēšanas.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/burovs-bez-latvijas-nav-rigas-un-bez-rigas-nav-latvijas.a338793/"/>
        <a href="https://www.lsm.lv/raksts/zinas/latvija/burovs-ja-situacija-rigas-dome-nestabilizesies-labak-rikot-arkartas-velesanas.a338655/"/>
        <a href="https://www.lsm.lv/raksts/zinas/latvija/gods-kalpot-rigai-partrauc-sadarbibu-ar-neatkarigajiem-deputatiem-rigas-dome.a338607/"/>
        <a href="https://www.lsm.lv/raksts/zinas/latvija/rigas-vicemers-nomaina-centraltirgus-valdi.a338567/"/>
        <a href="https://www.lsm.lv/raksts/zinas/latvija/nepanakot-prasibu-izpildi-saskana-nepiedalisies-rigas-domes-sedes.a338428/"/>
        <a href="https://www.lsm.lv/raksts/zinas/latvija/saskana-prasa-rigas-dome-no-amatiem-atsaukt-baranniku-un-roslikovu-vai-rosinat-arkartas-velesanas.a338288/"/>
        <a href="https://www.lsm.lv/raksts/zinas/latvija/varam-neapstiprina-atkritumu-apsaimniekosanas-noteikumusriga-liedzot-izsludinat-jauno-iepirkumu.a338282/"/>
        <a href="https://www.lsm.lv/raksts/zinas/ekonomika/rigas-namu-parvaldniekam-visticamak-bus-jastav-kreditoru-rinda-6-miljonu-eiro-atgusanai-no-pnb-bankas.a338210/"/>
      </related>
    </article>
  </body>
</html>