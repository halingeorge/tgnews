<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640532/%D9%86%D9%81%D8%AA-%D8%AF%D8%B1-%D8%A8%D8%A7%D9%84%D8%A7%D8%AA%D8%B1%DB%8C%D9%86-%D9%82%DB%8C%D9%85%D8%AA-%D8%AF%D9%88-%D9%85%D8%A7%D9%87%D9%87-%D8%AC%D8%A7%D8%AE%D9%88%D8%B4-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T13:29:00+00:00"/>
    <meta property="og:title" content="نفت در بالاترین قیمت دو ماهه جاخوش کرد"/>
    <meta property="og:description" content="قیمت نفت پس از رشدی که هفته گذشته داشت با انتظار معامله‌گران برای نشانه‌های جدید از توافق تجاری آمریکا و چین که نگرانیها نسبت به عرضه فزاینده نفت ..."/>
  </head>
  <body>
    <article>
      <h1>
        <a href="https://www.bultannews.com/fa/news/640532/%D9%86%D9%81%D8%AA-%D8%AF%D8%B1-%D8%A8%D8%A7%D9%84%D8%A7%D8%AA%D8%B1%DB%8C%D9%86-%D9%82%DB%8C%D9%85%D8%AA-%D8%AF%D9%88-%D9%85%D8%A7%D9%87%D9%87-%D8%AC%D8%A7%D8%AE%D9%88%D8%B4-%DA%A9%D8%B1%D8%AF">نفت در بالاترین قیمت دو ماهه جاخوش کرد</a>
      </h1>
      <h2>قیمت نفت پس از رشدی که هفته گذشته داشت با انتظار معامله‌گران برای نشانه‌های جدید از توافق تجاری آمریکا و چین که نگرانیها نسبت به عرضه فزاینده نفت ...</h2>
      <address><time datetime="2019-11-18T13:29:00+00:00">18 Nov 2019, 13:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بهای <b>معاملات آتی</b> نفت برنت در ۶۳ دلار و ۳۰ سنت در هر بشکه ثابت بود. نفت برنت هفته گذشته ۱.۳ درصد افزایش قیمت داشت.</p>
      <p>بهای معاملات آتی وست تگزاس اینترمدیت آمریکا نیز تغییری نداشت و در ۵۷ دلار و ۷۲ سنت در هر بشکه معامله شد. شاخص قیمت نفت آمریکا هفته گذشته ۰.۸ درصد رشد داشت.</p>
      <p>به گفته مارگارت یانگ یان، تحلیلگر بازار در شرکت "سی ام سی مارکتس"، بازار نفت خام در معاملات روز دوشنبه سرگرم تحکیم قیمت پس از صعود چشمگیر روز جمعه بود. وی در ادامه افزود:‌ در کوتاه مدت مذاکرات تجاری آمریکا و چین و نشست اوپک در اوایل دسامبر، دو رویداد مهمی هستند که معامله گران نفت به نظاره آنها نشسته‌اند.</p>
      <p>بهای معاملات آتی نفت روز جمعه تحت تاثیر خوش بینی یک مقام آمریکایی عالی‌رتبه نسبت به توافق تجاری آمریکا و چین حدود دو درصد صعود کرده بود اما نگرانیها نسبت به عرضه فزاینده نفت رشد قیمتها را محدود نگه داشت.</p>
      <p>جنگ تجاری ۱۶ ماهه میان دو ابرقدرت اقتصاد که بزرگترین مصرف کنندگان نفت در جهان هستند، باعث کندی رشد اقتصادی در سراسر جهان شد و تحلیلگران را واداشت پیش بینی خود از رشد تقاضا برای نفت را کمتر کنند و نگرانیهایی درباره احتمال اشباع عرضه در سال ۲۰۲۰ مطرح شود.</p>
      <p>طبق گزارش خبرگزاری شینهوا، واشنگتن و پکن مکالمه تلفنی میان مقامات عالی رتبه داشته‌اند و دو طرف درباره مسائل اساسی یکدیگر برای فاز اول توافق تجاری گفت و گو کرده‌اند اما در این گزارش به جزییات اشاره‌ای نشد.</p>
      <p>اوپک در جدیدترین گزارش ماهانه خود که پنج شنبه گذشته منتشر شد، پیش بینی کرد تقاضا برای نفت این گروه در سال ۲۰۲۰ کاهش پیدا کند. طبق پیش بینی اوپک، تقاضا برای نفت این گروه در سال میلادی آینده به ۲۹.۵۸ میلیون بشکه در روز خواهد رسید که ۱.۱۲  میلیون بشکه در روز کمتر از سال ۲۰۱۹ است. این به معنای وجود ۷۰ هزار بشکه در روز مازاد عرضه در سال ۲۰۲۰ است که کمتر از میزان پیش بینی شده در گزارش قبلی اوپک است.</p>
      <p>اوپک و شماری از کشورهای غیراوپک شامل روسیه تحت توافق اوپک پلاس، با هدف تقویت قیمت‌ها، از ابتدای ژانویه سال ۲۰۱۹ تولیدشان را به میزان ۱.۲ میلیون بشکه در روز محدود کرده‌اند و قرار است این پیمان تا مارس سال میلادی آینده اجرا شود. این تولیدکنندگان در روزهای پنجم و ششم دسامبر برای بازبینی سیاست تولید خود در وین دیدار خواهند کرد.</p>
      <p>بر اساس گزارش رویترز، گزارش ماهانه آژانس بین‌المللی انرژی که روز پنج شنبه منتشر شد و در آن برآورد شد رشد عرضه غیراوپک با تولید بالاتر از سوی آمریکا، برزیل، نروژ و گویان از ۱.۸ میلیون بشکه در روز در سال ۲۰۱۹ به ۲.۳ میلیون بشکه در روز در سال میلادی آینده می‌رسد که بالاتر از برآورد قبلی ۲.۲ میلیون بشکه در روز است، باعث شد قیمتهای نفت تحت فشار نزولی قرار گیرد.</p>
      <p>همچنین گزارش اداره اطلاعات انرژی آمریکا نشان داد تولید نفت خام ۲۰۰ هزار بشکه در روز رشد هفتگی داشته و به ۱۲.۸ میلیون بشکه در روز رسیده و ذخایر نفت این کشور نیز در هفته منتهی به هشتم نوامبر ۲.۲ میلیون بشکه رشد کرده است.</p>
    </article>
  </body>
</html>