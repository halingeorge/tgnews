<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742351"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T13:37:00+00:00"/>
    <meta property="og:title" content="3หน่วยงานร่วมพัฒนาการบริหารจัดการน้ำในชุมชนแบบยั่งยืน"/>
    <meta property="og:description" content="มูลนิธิอุทกพัฒน์ฯ จับมือสสน.  และกรมประมง  ร่วมพัฒนาเทคโนโลยีเพิ่มประสิทธิภาพการบริหารจัดการน้ำและทรัพยากรประมงในชุมชนแบบยั่งยืน ประเดิมที่แรก กว๊านพะเยา"/>
  </head>
  <body>
    <article>
      <h1>3หน่วยงานร่วมพัฒนาการบริหารจัดการน้ำในชุมชนแบบยั่งยืน</h1>
      <address>
        <time datetime="2019-11-18T13:37:00+00:00">18 Nov 2019, 13:37</time>
      </address>
      <p>
        <b>มูลนิธิอุทกพัฒน์ฯ จับมือสสน.  และกรมประมง  ร่วมพัฒนาเทคโนโลยีเพิ่มประสิทธิภาพการบริหารจัดการน้ำและทรัพยากรประมงในชุมชนแบบยั่งยืน ประเดิมที่แรก กว๊านพะเยา</b>
      </p>
      <p>วันนี้ ( 18 พฤศจิกายน 2562 ) ที่มูลนิธิชัยพัฒนา  นายสุเมธ ตันติเวชกุล ประธานกรรมการมูลนิธิอุทกพัฒน์ ในพระบรมราชูปถัมภ์ พร้อมด้วย นายสุทัศน์ วีสกุล ผู้อำนวยการสถาบันสารสนเทศทรัพยากรน้ำ (องค์การมหาชน) หรือสสน. และนายมีศักดิ์ ภักดีคง อธิบดีกรมประมง ร่วมกันลงนามบันทึกข้อตกลงความร่วมมือ เรื่อง “การพัฒนาเทคโนโลยีสารสนเทศทรัพยากรน้ำเพื่อการบริหารจัดการน้ำร่วมกับกรมประมง และการขยายเครือข่ายการจัดการทรัพยากรน้ำชุมชนตามแนวพระราชดำริ” เพื่อให้เกิดการดำเนินงานแบบบูรณาการที่มีประสิทธิภาพ และบรรลุเป้าหมาย</p>
      <figure>
        <img src="https://www.dailynews.co.th/admin/upload/20191118/news_GNhuTXfqFU205055_533.jpg?v=20191119127?v=7968"/>
      </figure>
      <p>นายสุทัศน์    เปิดเผยว่า   ความร่วมมือจาก 3 หน่วยงาน จะสนับสนุนให้เกิดการปฏิบัติงานร่วมกัน ในด้านการจัดการทรัพยากรน้ำร่วมกับชุมชนในเครือข่ายการจัดการน้ำชุมชน ให้เกิดการจัดการน้ำแบบพึ่งพาตนเอง จนนำไปสู่การส่งเสริมผลผลิตด้านการประมงในพื้นที่เครือข่าย เพื่อเป็นการสนับสนุน เชื่อมโยง รวมถึงแลกเปลี่ยนข้อมูลสารสนเทศด้านต่างๆ สำหรับการบริหารจัดการน้ำและการประมง และเพื่อสนับสนุนงานวิจัยพัฒนาเทคโนโลยีและนวัตกรรมในการเพิ่มประสิทธิภาพการบริหารจัดการน้ำและทรัพยากรประมงร่วมกัน<br/><br/>ทั้งนี้ทั้งสามหน่วยงานจะร่วมงานกันในพื้นที่แรก คือ พื้นที่กว๊านพะเยา เป็นพื้นที่ที่มีแนวทางการพัฒนาแหล่งสำรองน้ำในพื้นที่ชุมชน สำรองและกำหนดขอบเขตเพื่อสร้างแหล่งสำรองน้ำ และส่งเสริมการเพาะเลี้ยงปลาเศรษฐกิจในแหล่งสำรองน้ำชุมชน ซึ่งมีชุมชนร่วมกันพัฒนาในเรื่องดังกล่าวทั้งหมด 17 ชุมชน และพื้นที่ต่อมา คือ พื้นที่ดงเดือย จังหวัดสุโขทัย เป็นพื้นที่ที่ได้รับผลกระทบจากน้ำท่วมส่งผลให้ประชาชนในพื้นที่ได้รับความเสียหาย แต่ปัจจุบันหลังจากร่วมกันพัฒนาได้เกิดการรวมกลุ่มประมงเพาะเลี้ยงปลาหมอ “สายพันธุ์ชุมพร” จำนวน 18 รายใน 2 หมู่บ้าน จนเกิดการขยายสมาชิกต่างอำเภอ ในจังหวัดสุโขทัยเพิ่ม 23 ราย และเกิดแหล่งเรียนรู้ในการเพาะเลี้ยง “ปลาหมอสายพันธุ์ชุมพร” ในพื้นที่ภาคเหนือ จนเกิดเป็นจุดเริ่มต้นที่จะส่งเสริมให้ประชาชนเข้าถึงเทคโนโลยีมีส่วนร่วมในการบริหารจัดการทรัพยากรน้ำ และทรัพยากรประมงให้เกิดความเข้มแข็งและยั่งยืนต่อไป<br/> </p>
    </article>
  </body>
</html>