<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197771/noemvrios-o-minas-kata-toy-karkinoy-toy-pneymona-apallageite-oristika-apo-to-kapnisma"/>
    <meta property="og:site_name" content="CNN.gr"/>
    <meta property="article:published_time" content="2019-11-18T13:36:46+00:00"/>
    <meta property="og:title" content="Νοέμβριος, ο μήνας κατά του καρκίνου του πνεύμονα - Απαλλαγείτε οριστικά από το κάπνισμα"/>
    <meta property="og:description" content="Ο καρκίνος του πνεύμονα αποτελεί μία από τις πιο συχνές μορφές καρκίνου και στα δύο φύλα και συνιστά την πρώτη αιτία θανάτου παγκοσμίως από το 2008 έως τις..."/>
  </head>
  <body>
    <article>
      <h1>Νοέμβριος, ο μήνας κατά του καρκίνου του πνεύμονα - Απαλλαγείτε οριστικά από το κάπνισμα</h1>
      <h2>Ο καρκίνος του πνεύμονα αποτελεί μία από τις πιο συχνές μορφές καρκίνου και στα δύο φύλα και συνιστά την πρώτη αιτία θανάτου παγκοσμίως από το 2008 έως τις μέρες μας.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:36 , 18 November 2019 - 16:22</p>
      <p>Με τον Νοέμβριο να έχει ανακηρυχθεί ως ο μήνας κατά του καρκίνου του πνεύμονα, δεν υπάρχει αμφιβολία πως αξίζει να αφιερώσουμε λίγο από τον χρόνο μας προκειμένου να ρίξουμε περισσότερο «φως» σε ό,τι αφορά στην επικίνδυνη αυτή ασθένεια και ταυτόχρονα, να ενημερωθούμε εκτενώς σχετικά με όλες τις σύγχρονες επιλογές και τις συνήθειες οι οποίες μπορούν ενδεχομένως να περιορίσουν τις πιθανότητες εμφάνισης της συγκεκριμένης μορφής καρκίνου.</p>
      <h3>Η ελληνική πραγματικότητα και τα «ύποπτα» συμπτώματα</h3>
      <p>Δυστυχώς, σε ό,τι αφορά στα ποσοστά εμφάνισης καρκίνου του πνεύμονα στην Ελλάδα, τα στοιχεία δεν είναι αισιόδοξα. Αρκεί να αναφέρουμε πως σύμφωνα με τα πιο πρόσφατα δεδομένα που έχουμε στη διάθεσή μας, τα νέα περιστατικά καρκίνου του πνεύμονα το 2018 ανήλθαν σε 9.964, ενώ η χώρα μας έρχεται πρώτη στη λίστα με θανάτους από τη συγκεκριμένη ασθένεια, σε όλη την Ευρώπη.</p>
      <p>Για την ακρίβεια, σύμφωνα με την Ελληνική Αντικαρκινική Εταιρία (ΕΑΕ), παρά τη μείωση που παρατηρείται στο ποσοστό των καπνιστών στη χώρα μας τα τελευταία χρόνια, η Ελλάδα παραμένει πρώτη σε αναλογία σε θανάτους από καρκίνο του πνεύμονα στην Ευρώπη.</p>
      <p>Το πρόβλημα όσον αφορά στον καρκίνο του πνεύμονα, είναι ότι στις περισσότερες περιπτώσεις δεν εμφανίζει συμπτώματα μέχρι ένα προχωρημένο στάδιο. Αυτό σημαίνει πως οι ασθενείς δεν λαμβάνουν εγκαίρως τα μέτρα τους, περιορίζοντας έτσι τις πιθανότητες να καταπολεμήσουν την ασθένεια και να βγουν νικητές στη μάχη ενάντια στο καρκίνο.</p>
      <p>Είναι, λοιπόν, σημαντικό να είμαστε επαρκώς ενημερωμένοι αναφορικά με τα πιο κοινά συμπτώματα της νόσου. Ποια είναι αυτά; Ο επίμονος και ξαφνικός βήχας, τα φλέγματα με αίμα, η δύσπνοια, ο πόνος στο στήθος, η ανεξήγητη απώλεια βάρους, ο πόνος στα οστά, ο πονοκέφαλος και μεταξύ άλλων, σύμφωνα με πρόσφατη έρευνα της Καναδικής Αντικαρκινικής Εταιρείας, η μείωση της διαμέτρου της κόρης των ματιών και η ανισοκορία, δηλαδή η διαφορά στο μέγεθος ανάμεσα στις κόρες των ματιών.</p>
      <h3>Ο ρόλος του καπνίσματος</h3>
      <p>Με τα ποσοστά εμφάνισης καρκίνου του πνεύμονα να σημειώνουν άνοδο τα τελευταία χρόνια, δεν είναι τυχαίο συνεπώς το γεγονός πως οι ειδικοί κρούουν τον κώδωνα του κίνδυνου στους καπνιστές. Γιατί όλα τα στοιχεία συνηγορούν στην άποψη ότι ο καρκίνος του πνεύμονα σχετίζεται σε σημαντικό βαθμό με το κάπνισμα.</p>
      <p>Συγκεκριμένα, ο καπνός του τσιγάρου περιέχει πάνω από 60 γνωστές καρκινογόνες ουσίες, ενώ οι άνθρωποι που έχουν περισσότερες πιθανότητες να αναπτύξουν καρκίνο του πνεύμονα φέρονται να είναι εκείνοι οι οποίοι έχουν ιστορικό καπνίσματος. Ας σημειώσουμε απλώς ότι το κάπνισμα φέρεται να ευθύνεται για το 80 με 90% των περιπτώσεων καρκίνου του πνεύμονα καθώς και ότι ο ρόλος του παθητικού καπνίσματος αναγνωρίζεται σήμερα ως παράγοντας κινδύνου για τη συγκεκριμένη ασθένεια.</p>
      <figure>
        <img src="https://cdn.cnngreece.gr/images/news/2019/11/18/kapnos.jpg"/>
      </figure>
      <h3>Ο ρόλος της πρόληψης και τα μέτρα που αξίζει να λάβουμε</h3>
      <p>Με βάση, λοιπόν, τα παραπάνω στοιχεία και με αφορμή το ότι ο Νοέμβριος είναι ένας μήνας αφιερωμένος στη μάχη κατά του καρκίνου του πνεύμονα, είναι σημαντικό να ευαισθητοποιηθούμε περισσότερο αναφορικά με αυτή την επικίνδυνη νόσο, αναλαμβάνοντας δράση και υποστηρίζοντας τον ρόλο της πρόληψης. Και σε ό,τι αφορά στον καρκίνο του πνεύμονα, η διακοπή του καπνίσματος φέρεται να είναι το πλέον αποτελεσματικό, προληπτικό μέτρο.</p>
      <p>Η καθολική απαγόρευση του καπνίσματος σε όλους τους δημόσιους χώρους αποτελεί σίγουρα ένα σημαντικό μέτρο στον περιορισμό του ποσοστού των καπνιστών, το ίδιο και η καλύτερη ενημέρωση αναφορικά με τους κίνδυνους του καπνίσματος και η υιοθέτηση περισσότερων υγιεινών συνηθειών, όπως της καθημερινής άσκησης και φυσικά, του συχνού ελέγχου της υγείας μας.</p>
      <p>Ωστόσο, σε ό,τι αφορά στους ίδιους του καπνιστές, η οριστική απαλλαγή από το κάπνισμα επιτάσσει την ανάληψη πιο δραστικών μέτρων. Τα αισιόδοξα νέα για εκείνους που θέλουν να κόψουν το τσιγάρο είναι πως εν έτει 2019, υπάρχουν σύγχρονα προϊόντα τα οποία μπορούν συμβάλλουν στη διακοπή του καπνίσματος: Από <b>τσίχλες με νικοτίνη</b> που αποτελούν μία γρήγορη και ευέλικτη λύση η οποία μπορεί να βοηθήσει κάποιον να αντιμετωπίσει την ανάγκη για τσιγάρο σε ένα <b>στοματικό σπρέι νικοτίνης</b> που μπορεί να προσφέρει ταχύτατη ανακούφιση από την ανάγκη για τσιγάρο σε μόλις 60 δευτερόλεπτα. Επίσης, υπάρχουν τα <b>διαδερμικά έμπλαστρα</b> που απελευθερώνουν σταθερές ποσότητες νικοτίνης και βοηθούν στον έλεγχο της έντονης επιθυμίας για τσιγάρο για έως και 16 ώρες καθώς και τα <b>πιπάκια με νικοτίνη</b> που υποκαθιστούν την έντονη εξάρτηση από τις κινήσεις του καπνίσματος, απελευθερώνοντας παράλληλα ελεγχόμενη ποσότητα φαρμακευτικής νικοτίνης.</p>
      <p>Το πλέον σημαντικό στοιχείο σε ό,τι αφορά στην αποτελεσματική διακοπή του καπνίσματος είναι το να κάνει κάποιος τις κατάλληλες για εκείνον επιλογές με βάση τις ανάγκες του και φυσικά, το πόσο καπνίζει και το πόσο έντονη είναι η επιθυμία του για τσιγάρο σε καθημερινή βάση. Διότι χρησιμοποιώντας την ιδανική για εκείνον <a href="https://www.nicorette.gr/">θεραπεία υποκατάστασης νικοτίνης</a>, ουσιαστικά <b>διπλασιάζει τις πιθανότητες να απαλλαγεί οριστικά από το τσιγάρο</b> και συνεπώς, περιορίζει τις πιθανότητες εμφάνισης καρκίνου του πνεύμονα. Μάλιστα, σε συνδυασμό με τη στήριξη από κάποιον ειδικό οι πιθανότητες διακοπής του καπνίσματος εξαπλασιάζονται.</p>
      <figure>
        <img src="https://cdn.cnngreece.gr/images/news/2019/11/18/no_smoke.jpg"/>
      </figure>
      <p>Ας εκμεταλλευτούμε, λοιπόν, τον φετινό Νοέμβριο προκειμένου να ευαισθητοποιηθούμε απέναντι στον καρκίνο του πνεύμονα, να ενημερωθούμε επαρκώς σχετικά με την θανατηφόρα αυτή ασθένεια και κυρίως, ας αναλάβουμε δράση προκειμένου να προστατεύσουμε τους εαυτούς μας και τους γύρω μας, βγάζοντας από τη ζωή μας το κάπνισμα, τον μεγαλύτερο παράγοντα κινδύνου για τον καρκίνο του πνεύμονα.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197371/kentro-mastoy-dia-xeiros-omiloy-iaso-ependysis-1-5-ekat-eyro">Κέντρο Μαστού δια χειρός ομίλου Ιασώ, επένδυσης 1,5 εκατ. ευρώ</a>
        </li>
        <li>
          <a href="https://www.cnn.gr/oikonomia/epixeiriseis/story/197011/ola-osa-exasfalizoyn-tin-poiotita-kai-tin-asfaleia-stin-empeiria-toy-ilektronikoy-tsigaroy">Όλα όσα εξασφαλίζουν την ποιότητα και την ασφάλεια στην εμπειρία του ηλεκτρονικού τσιγάρου</a>
        </li>
        <li>
          <a href="https://www.cnn.gr/news/kosmos/story/196280/me-sima-to-moystaki-to-kinima-movember-kai-o-agonas-kata-ton-andrikon-astheneion">Με σήμα το… μουστάκι: Το κίνημα Movember και ο αγώνας κατά των ανδρικών ασθενειών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/659/karkinos">ΚΑΡΚΙΝΟΣ</a>
        </li>
        <li>
          <a href="https://www.cnn.gr/eidhseis/tag/57798/karkinos-pneymona">ΚΑΡΚΙΝΟΣ ΠΝΕΥΜΟΝΑ</a>
        </li>
        <li>
          <a href="https://www.cnn.gr/eidhseis/tag/44396/tsigaro">ΤΣΙΓΑΡΟ</a>
        </li>
        <li>
          <a href="https://www.cnn.gr/eidhseis/tag/18302/kapnisma">ΚΑΠΝΙΣΜΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197814/snapshot/19-11-14_0013__DPX1090.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197825/snapshot/6330-2.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197784/snapshot/2756901.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197786/snapshot/Capture-n43.JPG"/>
      </figure>
    </article>
  </body>
</html>