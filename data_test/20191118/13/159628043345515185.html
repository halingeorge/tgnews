<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/saglik/saglik-genel/uzmanlar-bilincsiz-ilac-kullanimi-icin-uyardi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-18T13:38:00+00:00"/>
    <meta property="og:title" content="Uzmanlar bilinçsiz ilaç kullanımı için uyardı"/>
    <meta property="og:description" content="Denizli İl Sağlık Müdürlüğü Akılcı İlaç İl Koordinatörlüğü, 18 Kasım Avrupa Antibiyotik Farkındalık Günü kapsamında kamu hastanelerinde akılcı ilaç ve akılcı antibiyotik kullanımında farkındalık oluşturmak için stantlar kurup, bilinçli ilaç kullanımının önemine dikkat çekti.."/>
  </head>
  <body>
    <article>
      <h1>Uzmanlar bilinçsiz ilaç kullanımı için uyardı</h1>
      <h2>Denizli İl Sağlık Müdürlüğü Akılcı İlaç İl Koordinatörlüğü, 18 Kasım Avrupa Antibiyotik Farkındalık Günü kapsamında kamu hastanelerinde akılcı ilaç ve akılcı antibiyotik kullanımında farkındalık oluşturmak için stantlar kurup, bilinçli ilaç kullanımının önemine dikkat çekti..</h2>
      <address><time datetime="2019-11-18T13:38:00+00:00">18 Nov 2019, 13:38</time> by <a rel="author">Haber Merkezi</a></address>
      <p>18 Kasım Avrupa Antibiyotik Farkındalık Günü kapsamında İl Sağlık Müdürlüğü Akılcı İlaç İl Koordinatörlüğü tarafından kamu hastanelerinde stantlar kurulup ilaç kullanımı hakkında bilgilendirmeler yapıldı.</p>
      <p><b>HEKİM REÇETESİ DIŞINDA ANTİBİYOTİK KULLANMAYIN</b><br/>Denizli İl Sağlık Müdürü Uz. Dr. Berna Öztürk de yaptığı açıklamada, yanlış ve gereksiz ilaç kullanımının kişide yol açabileceği olumsuzluklara değindi. Yanlış ilaç kullanımının tedaviyi zorlaştırdığını, ilaç etkileşimlerine ve bazı ilaçlara karşı vücut direncinin oluşmasına neden olduğunu belirten Öztürk; “ Bu durum hastalıkların tekrarlanmasına, tedavinin uzamasına, hastada beklenmeyen yan etkinin görülme sıklığının ve tedavi maliyetlerinin artmasına neden olmaktadır. Antibiyotikler hekimin reçetede yazdığı durumlarda uygun miktar ve sürede kullanılmalıdır. Vatandaşlarımızın yaptığı en büyük yanlışlardan olan eş- dost tavsiyesiyle antibiyotik kullanmayın. Antibiyotiklerin ateş düşürücü, ağrı kesici ve virüslere bağlı enfeksiyonları tedavi edici özellikleri yoktur. Antibiyotikler sadece bakterilerin neden olduğu enfeksiyonları tedavi edebilir ” dedi.</p>
      <p>Denizli İl Sağlık Müdürlüğü olarak Akılcı İlaç Kullanımı konusunda farkındalık çalışmalarını yürüttüklerini önce sağlık çalışanlarından başlayarak vatandaşlara da bilgilendirmeler yaptıklarını söyleyen Uz. Dr. Berna Öztürk; “ Denizli’de Akılcı İlaç Kullanımı konusunda, kamu ve özelde çalışan diş hekimlerine, Denizli Devlet ve Servergazi Devlet Hastanesi dahil bütün ilçe hastanelerindeki uzman hekim, diş hekimi ve pratisyen hekimlere ziyaret edilerek bilgilendirme yapıldı. Serbest çalışan eczacılara ve Denizli’deki tüm aile hekimlerine akılcı antibiyotik kullanımı konusunda eğitimler verildi. Yine okullarda öğrencilere Akılcı Antibiyotik Kullanımı’nın önemini anlatan sunumlar yapıldı. Bugün de tüm kamu hastanelerinde eş zamanlı akılcı antibiyotik kullanımı konusunda stant açılarak vatandaşlarımıza bilgilendirmeler yapıyoruz. Belirttiğimiz gibi biz sahada aktif olarak çalışıyoruz ve akılcı ilaç kullanımının önemine dikkat çekiyoruz. Tüm vatandaşlarımıza bir kez daha hekim reçetesi dışında antibiyotik kullanmamalarını tavsiye ediyorum” dedi.</p>
    </article>
  </body>
</html>