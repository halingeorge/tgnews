<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717793/%D8%AC%D9%85%D8%B9%DB%8C%D8%AA-%D8%A7%D9%84%D9%88%D9%81%D8%A7%D9%82-%D8%A2%D9%84-%D8%AE%D9%84%DB%8C%D9%81%D9%87-%D8%B9%D9%84%D9%85%D8%A7%D8%A1-%D8%B1%D8%A7-%D8%A8%D9%87-%D8%AF%D9%84%DB%8C%D9%84-%D8%AF%D8%B9%D8%A7-%D8%A8%D8%B1%D8%A7%DB%8C-%D8%A2%D8%B2%D8%A7%D8%AF%DB%8C-%D8%B2%D9%86%D8%AF%D8%A7%D9%86%DB%8C%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T13:39:23+00:00"/>
    <meta property="og:title" content="جمعیت الوفاق: آل خلیفه علماء را به دلیل دعا برای آزادی زندانیان بازخواست می‌کند"/>
    <meta property="og:description" content="جمعیت الوفاق بحرین با اشاره به سرکوب شدید مردم این کشور توسط رژیم آل خلیفه، اعلام کرد که این رژیم برخی از علمای شیعه این کشور را به دلیل دعا برای آزادی زندانیان بازخواست کرده است."/>
  </head>
  <body>
    <article>
      <h1>جمعیت الوفاق: آل خلیفه علماء را به دلیل دعا برای آزادی زندانیان بازخواست می‌کند</h1>
      <address><time datetime="2019-11-18T13:39:23+00:00">18 Nov 2019, 13:39</time> by <a rel="author">پریسا فیضی</a></address>
      <p>جمعیت الوفاق بحرین با اشاره به سرکوب شدید مردم این کشور توسط رژیم آل خلیفه، اعلام کرد که این رژیم برخی از علمای شیعه این کشور را به دلیل دعا برای آزادی زندانیان بازخواست کرده است.</p>
      <p>به گزارش ایسنا، به نقل از سایت مرآة البحرین، این جمعیت با انتشار بیانیه‌ای اعلام کرد، جامعه جهانی و نهادهای بین‌المللی مسئول شرایط هولناک فعلی بحرینی‌ها، نادیده گرفتن خواسته‌ها و مشکلات آنها هستند.</p>
      <p>الوفاق درباره تهدید شدن برخی از علمای شیعه از سوی نظام حاکم بحرین و دستگاه‌های امنیتی آن به اتهام دعا برای آزادی زندانیان سیاسی تاکید کرد: بازپرسان وزارت کشور و دستگاه‌های امنیتی بحرین که به شکنجه‌های شدید و اهانت علیه علمای شیعه مشهور هستند، از برخی از آنها خواستند از دعا برای آزادی زندانیان در بحرین و در رأس آنها زندانیان سیاسی دست بردارند.</p>
      <p>این جمعیت افزود، آل خلیفه با سرکوب شدید و استفاده از تمامی راهکارهای غیرقانونی، مانع از آزادی بیان و آزادی تظاهرات شده و فضا را برای مخالفان محدود و این کشور را به زندان بزرگی تبدیل کرده است که هیچ‌کسی نمی‌تواند در آن صحبتی به میان آورد.</p>
      <p>در ادامه این بیانیه آمده است، جهان باید از سرکوب، کشتار، شکنجه و تعرض‌هایی که هر روزه و بدون توقف برای خاموش کردن صدای اعتراض‌ها و خواسته‌های بحرینی‌ها انجام می‌شود، اطلاع داشته و آنها را نادیده نگیرد.</p>
      <p>همچنین در بیانیه یاد شده آمده است، توقف دعا برای زندانیان اقدام بزرگی در زمینه اقدامات سرکوبگرانه و حذف هرگونه اظهارنظری درباره مشکلات و ظلم‌ها علیه مردم است.</p>
      <p>این جمعیت با اشاره به اینکه زندان‌های بحرین با نزدیک به ۵۰۰۰ زندانی سیاسی پر شده‌ است، تاکید کرد: بیش از ۸۰ درصد از شهروندان بحرینی شوق برخورداری از آزادی را دارند، آنها اگر مجالی می‌یافتند برای حقوق خود به صورت مسالمت‌آمیز در خیابان‌ها تظاهرات می‌کردند.</p>
      <p>انتهای پیام</p>
    </article>
  </body>
</html>