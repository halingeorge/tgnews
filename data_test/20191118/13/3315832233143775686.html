<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/68c1b61df944b843/onu-sapte-milioane-de-copii-de-pe-glob-sunt-privati-de-libertate.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T13:16:01+00:00"/>
    <meta property="og:title" content="ONU: Şapte milioane de copii de pe glob sunt privaţi de libertate"/>
    <meta property="og:description" content="Şapte milioane de copii de pe glob sunt privaţi de libertate în fiecare an, aflându-se în închisori, în arestul poliţiei, centre de detenţie pentru migranţi, centre pentru persoane cu dizabilităţi şi instituţii de asistenţă, estimează un studiu al ONU prezentat luni, la marcarea a 30 de ani de la semnarea Convenţiei privind drepturile copilului."/>
  </head>
  <body>
    <article>
      <h1>ONU: Şapte milioane de copii de pe glob sunt privaţi de libertate</h1>
      <address><time datetime="2019-11-18T13:16:01+00:00">18 Nov 2019, 13:16</time> by <a rel="author">Jurnal.md</a></address>
      <p>
        <b>Şapte milioane de copii de pe glob sunt privaţi de libertate în fiecare an, aflându-se în închisori, în arestul poliţiei, centre de detenţie pentru migranţi, centre pentru persoane cu dizabilităţi şi instituţii de asistenţă, estimează un studiu al ONU prezentat luni, la marcarea a 30 de ani de la semnarea Convenţiei privind drepturile copilului.</b>
      </p>
      <p>Autorii studiului atrag atenţia că această convenţie, semnată de aproape 200 de state, permite detenţia pentru persoanele sub 18 ani doar ca măsură pe termen scurt şi de ultimă instanţă.</p>
      <p>Deşi în ultimii ani s-au înregistrat progrese în combatarea acestei probleme, trebuie făcut mult mai mult pentru eliberarea copiilor din astfel de instituţii şi pentru ca detenţia migranţilor minori să înceteze, a declarat austriacul Manfred Nowak, expert în drepturile omului, care a condus studiul, transmite Agerpres.ro.</p>
      <p>'Este responsabilitatea noastră să le redăm copiilor aflaţi în detenţie copilăria', a subliniat el.</p>
      <p>Raportul avertizează că tulburările de ordin psihiatric ale copiilor se pot amplifica în mod considerabil în timpul detenţiei şi că privarea de libertate pentru o perioadă poate scurta durata de viaţă.</p>
      <p>Echipa condusă de Nowak a constatat că cel puţin 410.000 de copii sunt ţinuţi în fiecare an în închisori sau detenţie preventivă, iar un milion sunt în arestul poliţiei.</p>
      <p>De asemenea, opt ţări ţin în detenţie un total de 330.000 de migranţi copii.</p>
      <p>Alţi 5,4 milioane de copii se află în instituţii de asistenţă care, 'prin însăşi natura lor, sunt incapabile să funcţioneze fără a-i priva pe copii de libertate', se mai spune în raport.</p>
      <p>Experţii au analizat de asemenea zone de conflict precum Siria şi Irak, unde mii de copii ai unor presupuşi luptători ai Statului Islamic sunt închişi în tabere de detenţie.</p>
    </article>
  </body>
</html>