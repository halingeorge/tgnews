<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/18/no-del-governo-alla-dorsale-del-gas-nell-isola-la-protesta-dei-si-2-954055.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T13:35:36+00:00"/>
    <meta property="og:title" content="No del Governo alla dorsale del gas nell'Isola. La protesta dei sindacati sardi"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il caso metano</h6>
      <h1>No del Governo alla dorsale del gas nell'Isola. La protesta dei sindacati sardi</h1>
      <h2>Appello a tutte le forze politiche, alla Giunta e al Consiglio così come ai parlamentari sardi perché si uniscano al sindacato nel rivendicare il rispetto degli impegni</h2>
      <address><time datetime="2019-11-18T13:35:36+00:00">18 Nov 2019, 13:35</time> by <a rel="author" href="https://www.unionesarda.it/autore/luca_mascia/215390" target="_blank">Luca Mascia</a></address>
      <p>Il no unanime alla dorsale sarda per il trasporto del metano espresso ieri dal vice ministro <a href="https://www.unionesarda.it/video/video/economia/2019/11/15/metano-il-viceministro-in-sardegna-priorita-alla-tariffa-che-deve-52-953074.html">Stefano Buffagni</a> e dalla sottosegretaria <a href="https://www.unionesarda.it/articolo/economia/2019/11/16/metanodotto-la-sottosegretaria-todde-opera-costosa-e-impattante-2-953340.html">Alessandra Todde</a> scalda gli animi dei sindacati. Il segretario regionale Filctem, Francesco Garau, non usa mezzi termini per criticare la posizione dei rappresentanti governativi: "Non ammettere che la dorsale del metano sia un'infrastruttura come tante in Italia e nel mondo e, ancor peggio, far finta di non sapere che avrà un utilizzo che va ben oltre la fase di transizione perché sarà il veicolo per trasportare biometano, idrogeno e gas sintetici e mettere al passo la Sardegna, è un'operazione inaccettabile dietro la quale non possiamo non rilevare il tentativo di mistificare la realtà e, quindi, una pericolosa manifestazione di malafede".</p>
      <p>Da qui l'appello a tutte le forze politiche, alla Giunta e al Consiglio così come ai parlamentari sardi perché si uniscano al sindacato nel rivendicare il rispetto degli impegni e contrastare il tentativo di far prevalere interessi che danneggerebbero i sardi.</p>
      <p>I rappresentanti dei lavoratori denunciano inoltre il clima di confusione che sta accavallando questioni connesse ma non uguali come la realizzazione della dorsale e quella di un elettrodotto. Opere diverse e complementari che non devono essere messe in competizione. "È inaccettabile - aggiunge Garau - che si tenti di creare confusione tra due tipi di energia che sono completamente diversi e hanno utilizzi differenti, ovvero quella termica che si genererebbe con il metano e quella elettrica che si trasporterebbe con il cavo sottomarino proveniente dalla Sicilia (che oltretutto non garantirebbe la stabilità e sicurezza della rete): chi usa l'elettricità per accendere i termosifoni? Chi accende una lampadina con il gas?".</p>
      <p>Posizione appoggiata anche dal segretario generale della Uiltec Sardegna, Pierluigi Loi: "La classe politica non può mistificare la realtà sostenendo banalmente che i cavi di Terna sostituiscono la dorsale di trasporto del metano. È necessario che il ministero dello Sviluppo Economico dia finalmente una risposta chiara al fatto che in Sardegna l'energia termica costi di più rispetto al resto d'Italia. È una risposta dovuta sia per i bacini di utenza industriale che per quelli di utenza civile".</p>
    </article>
  </body>
</html>