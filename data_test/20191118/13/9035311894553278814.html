<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/damarlar-acmak-icin-ameliyat-ile-ilac-kullanimi-arasinda-fark-olmadigi-goruldu?utm_source=whatsapp"/>
    <meta property="og:site_name" content="euronews"/>
    <meta property="article:published_time" content="2019-11-18T13:13:56+00:00"/>
    <meta property="og:title" content="Damarları açmak için ameliyat ile ilaç kullanımı arasında fark yok"/>
    <meta property="og:description" content="Yeni yapılan büyük bir araştırma gösterdi ki kalp-damar sorunları yaşayan kişiler için kalp krizini önlemeye yönelik stent takılması veya bypass yapılması ile ilaç kullanılmı gibi damar açma yöntemleri arasında sonuç açısından önemli bir fark yok."/>
  </head>
  <body>
    <article>
      <h1>Damarları açmak için ameliyat ile ilaç kullanımı arasında fark yok</h1>
      <address><time datetime="2019-11-18T13:13:56+00:00">18 Nov 2019, 13:13</time> by <a rel="author">Sertaç Aktan </a></address>
      <p>Yeni yapılan bir araştırma kalp-damar sorunları yaşayan kişiler için kalp krizini önlemeye yönelik stent takılması veya bypass yapılması ile ilaç kullanımı gibi damar açma yöntemleri arasında sonuç açısından önemli bir fark olmadığını ortaya koydu.</p>
      <p>Bugüne kadar damarlara stent takılmasının çok daha etkili ve kalıcı bir çözüm olduğu düşünülüyordu ancak 37 ülkeden 5 bin 179 kişi üzerinde gerçekleştirilen testler damar tıkanıklığı sorunu yaşayan kişilerin, sağlıklı yaşam tercihleri yaptıkları, diyetlerini değiştirdikleri, spor yaptıkları ve sigara içmeyi bıraktıkları takdirde sadece ilaç kullanarak da damarlarının aynı şekilde açıldığı gözlemlendi.</p>
      <p>Aradaki tek farkın damarın açılma süresi olduğu belirtilen çalışmada ameliyatların oluşturduğu ek riskler de göz önüne alındığında sadece ilaç kullanımı seçeneğinin durumu acil olmayan hastalarda daha anlamlı olduğu sonucuna varıldı.</p>
      <p>Amerikan Kalp Birliği'nin yıllık toplantısında açıklanan çalışma damar tıkanıklığı ve daralmasından ötürü göğüs ağrısı ve sıkışması yaşayan anjin hastaları merkeze alınarak yapıldı. Bu hastalar arasında ağrısı ve sıkışması dinlendiği takdirde geçen kişilere 'Sabit anjin' hastası deniyor ve bu vakaların aciliyeti bulunmuyor.</p>
      <p>Çalışmaya göre sadece ABD'de her yıl 2,3 milyon kişi bu sıkıntılarla doktora başvuruyor ve hemen her zaman bu kişilere ilk aşamada asprin ve kolestrol düşürücü ilaçlar veriliyor.</p>
      <ul>
        <li>
          <b>
            <a href="https://tr.euronews.com/2019/11/13/turkiye-de-diyabet-oran-giderek-yukseliyor-peki-diyabetle-nasil-yasanir">Türkiye’de diyabet oranı giderek yükseliyor, peki diyabetle nasıl yaşanır?</a>
          </b>
        </li>
        <li>
          <b>
            <a href="https://tr.euronews.com/2019/10/21/geleneksel-cin-tibbi-kaplicalar-ve-uzun-yasam-sirlariyla-sanya">Geleneksel Çin tıbbı, kaplıcaları ve uzun yaşam sırlarıyla Sanya</a>
          </b>
        </li>
      </ul>
      <h3>Sabit anjin hastaları için ilaç seçeneği daha mı doğru?</h3>
      <p>Çalışmanın başındaki isim New York Tıp Okulu Klinik Bilimler Dekanı Dr.Judith Hochman'a göre hastaların kalp krizi geçirip yaşamını yitirmesinden endişelenmesi son derece normal bu nedenle ameliyat ve stent yöntemi 'sabit anjin' hastalarında da yoğun şekilde tercih ediliyor. Ne var ki; "Bu çalışma bize bazı şeyleri yeniden düşünmemiz gerektiğini söylüyor" diyor Hochman.</p>
      <p>Hochman'ın çalışmasında incelediği tüm hastalara LDL kolestrolün düşürülmesi için aspirin başta olmak üzere kolestrol düşürücü ve tansiyon dengeleyici ilaç tedavisi uygulandı. Bunlarla birlikte kilo verme, doymuş yağ içeren gıdaları kesme ve sigarayı bırakma gibi sağlıklı yaşam tavsiyelerinde bulunuldu.</p>
      <p>Hastaların yarısı durumları daha kötüye gitmediği sürece sağlıklı yaşam tavsiyesi ve ilaçları kullanımı yöntemini yeterli buldu. Diğer yarısı da bu tavsiyeleri aldı ancak stent veya bypass ameliyatı olma seçeneğini kullandı.</p>
      <h4>Olumsuz sonuç oranları hemen hemen aynı</h4>
      <p>Çalışma sonucuna göre dört yıl sonunda kalp krizi, kardiyovasküler sebeplere dayalı ölüm ve diğer kötü sonuçlar her iki grupta da neredeyse aynı oranda gerçekleşti. Oranlar ameliyat olan grupta yüzde 13,3 ve ilaç kullanan grupta yüzde 15,5 oldu.</p>
      <p>NBC'ye konuşan Hochman "Modern ilaçlar ve sağlıklı yaşam tercihleri ile tıkanmış damarlar için riskli ameliyatlara gerek kalmadığını görmek çok şaşırtıcı oldu" diyor.</p>
      <h3>Dikkate değer iki fark</h3>
      <p>Çalışmada dikkate değer iki fark olduğu belirtiliyor. Bunlardan biri ameliyat sonrası farkın daha hızlı hissedilmesi, ikincisi de ameliyat olan kişilerin göğüs ağrılarının ilaç kullananlara kıyasla biraz daha fazla azaldığının gözlemlenmesi.</p>
      <p>Şimdi merak edilen; kalp-damar hastalıkları uzmanlarını da şaşırtan bu araştırmanın sonuçlarının doktorların atacağı adımlarda dikkate alınacak olup olmaması ve bu verilerin sağlık dünyasında genel kabul görüp görmeyeceği.</p>
    </article>
  </body>
</html>