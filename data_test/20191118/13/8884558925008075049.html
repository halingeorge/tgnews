<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-cereju-groznje-s-pistolo"/>
    <meta property="og:site_name" content="Primorske novice"/>
    <meta property="article:published_time" content="2019-11-18T13:26:08+00:00"/>
    <meta property="og:title" content="V Cereju grožnje s pištolo"/>
    <meta property="og:description" content="V petek, nekaj minut pred 17. uro, so koprski policisti prejeli klic, da nekdo grozi s pištolo v Cereju. Domačin je povedal, da so se do njega pripeljali znanci iz Kopra in mu grozili s pištolo, zatem pa se odpeljali. Policisti so vozilo izsledili v Kopru, v vozilu pa ni bilo orožja. Policisti intenzivno zbirajo informacije o dogajanju, po zaključenih postopkih sledi kazenska ovadba."/>
  </head>
  <body>
    <article>
      <h1>V Cereju grožnje s pištolo</h1>
      <address><time datetime="2019-11-18T13:26:08+00:00">18 Nov 2019, 13:26</time> by <a rel="author">Spletno uredništvo</a></address>
      <p>
        <b>V petek, nekaj minut pred 17. uro, so koprski policisti prejeli klic, da nekdo grozi s pištolo v Cereju. Domačin je povedal, da so se do njega pripeljali znanci iz Kopra in mu grozili s pištolo, zatem pa se odpeljali. Policisti so vozilo izsledili v Kopru, v vozilu pa ni bilo orožja. Policisti intenzivno zbirajo informacije o dogajanju, po zaključenih postopkih sledi kazenska ovadba.</b>
      </p>
      <figure>
        <img src="https://static.primorske.si/foto/highres/gnweb/720170_253-rop.jpg"/>
        <figcaption>Fotografija je simbolična. </figcaption>
      </figure>
      <p><b>PRIMORSKA</b> &gt; Na Škofijah je nekdo v petek dopoldne vlomil v dve stanovanji v isti hiši. Iz obeh stanovanj je ukradel gotovino in zlatnino.</p>
      <p>Nekdo je vlomil tudi v stanovanje na Oljčni poti v Kopru. Prav tako sta izginili zlatnina in denar.</p>
      <h3>Nasilje v družini</h3>
      <p>Popoldne, ob 16. uri, so policisti prejeli obvestilo, da v Kopru sin grozi očetu. Izkazalo se je, da ga je tudi fizično napadel. Sinu sledi kazenska ovadba.</p>
      <p>Postojnski policisti so obravnavali nasilje v družini. Po opravljenih razgovorih so nasilnežu izrekli ukrep prepovedi približevanja, sledi pa mu še kazenska ovadba za kaznivo dejanje zanemarjanje mladoletne osebe in surovo ravnanje.</p>
      <h3>Zaradi neprilagojene hitrosti trčil v zaščitno odbojno ograjo</h3>
      <p>Ob 23:43 je voznik osebnega avtomobila iz Razdrtega vozil proti Postojni in zaradi neprilagojene hitrosti izgubil oblast nad vozilom ter trčil v zaščitno odbojno ograjo. Preizkus alkoholiziranosti je pokazal 0,70 miligramov alkohola v litru izdihanega zraka. Sledi enotni obdolžilni predlog zaradi hitrosti in vožnje pod vplivom alkohola.</p>
      <h3>Množičen pretep v Kopru</h3>
      <p>V noči iz petka na soboto so policiste obvestili, da se v Kopru pretepa več oseb. Po prvih podatkih so se med seboj sprli, eden pa je vzel mobilni telefon drugemu, ki je želel poklicati prijatelja, ter z njim pobegnil. Policisti zbirajo informacije o dogajanju.</p>
      <h3>Hči grozila staršem</h3>
      <p>Postojnski policisti so intervenirali v vasi v bližini Podgrada pri Ribnici, kjer je razgrajala in grozila hči lastnikov hiše. V jezi je žalila, grozila in razmetavala pohištvo. Po zaključenih postopkih sledi kazenska ovadba za kaznivo dejanje grožnje in poškodovanja tuje stvari.</p>
      <h3>Iz skladišča izginil telefon</h3>
      <p>V soboto popoldne je policiste poklicala natakarica iz izolskega lokala in povedala, da ji je pred kratkim iz skladišča ena od strank ukradla telefon. Policisti so osumljenca izsledili v avtomobilu v Izoli. V avtu so bile štiri osebe, eden od njih, 46-letni državljan Italije, je ukradel telefon, vendar ga je že odvrgel. Pri pregledu na terenu je osumljeni poskušal pobegniti, kar so mu policisti preprečili in uporabili prisilna sredstva, ko jim je začel groziti.</p>
      <h3>Ukradel natakarsko denarnico</h3>
      <p>V Izoli pa je nekdo izkoristil nepazljivost natakarice in v lokalu ukradel natakarsko denarnico.</p>
      <h3>Tatovi na delu</h3>
      <p>Na Topolcu pri Ilirski Bistrici je včeraj nekdo vstopil v hišo. Pregledal je vse prostore in odnesel gotovino iz različnih prostorov in iz blagajne.</p>
      <p>V koprski prodajalni je nekdo ukradel več parfumov. Policisti so po opisu izsledili moškega iz Dekanov. Povedal je, da je parfume odvrgel. Po podaji pisne prijave sledi kazenska ovadba.</p>
      <h3>Policisti v goriški diskoteki</h3>
      <p>Novogoriški policisti so se v nedeljo nekaj minut pred 3. uro odpravili v eno od diskotek na Goriškem zaradi kršenja javnega reda in miru. Varnostniki so 34-letnega kršitelja (slednji je razgrajal, grozil ter kazal očitne znake alkoholiziranosti) zadržali vse do prihoda policistov. Policisti so mu izdali plačilni nalog.</p>
      <h3>Skušal vlomiti v objekt javnega zavoda</h3>
      <p>Danes zjutraj so novogoriški policisti obravnavali poskus vloma v skladišče javnega zavoda v Gregorčičevi ulici v Novi Gorici. Po prvih zbranih podatkih je neznani storilec pred kratkim skušal z neznanim predmetom vlomiti v skladišče, vendar je bil pri tem neuspešen.</p>
    </article>
  </body>
</html>