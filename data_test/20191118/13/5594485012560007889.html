<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/daydzhest/doyche-vele-poznayte-koga-e-pisan-tozi-tekst-za-blgariya_news710014.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-18T13:38:00+00:00"/>
    <meta property="og:title" content="Дойче Веле: Познайте кога е писан този текст за България"/>
    <meta property="og:description" content="На 18 ноември 1944 година Райко Алексиев е пребит до смърт в София"/>
  </head>
  <body>
    <article>
      <h1>Дойче Веле: Познайте кога е писан този текст за България</h1>
      <h2>На 18 ноември 1944 година Райко Алексиев е пребит до смърт в София</h2>
      <address>
        <time datetime="2019-11-18T13:38:00+00:00">18 Nov 2019, 13:38</time>
      </address>
      <p>https://blitz.bg/daydzhest/doyche-vele-poznayte-koga-e-pisan-tozi-tekst-za-blgariya_news710014.html Blitz.bg</p>
      <figure>
        <img src="https://static.blitz.bg/documents/thumbnails/730/201808/1533820403-xdogr6mhp7wc43qania2-24587.jpg"/>
      </figure>
      <p><b>Познайте кога е писан този сатиричен текст за България: "По устройство България е държава, в която всеки се устройва както намери. Разположена е между границите си, а разположените в нея не знаят никакви граници".</b><br/><br/>През 1933 година във вестник "Щурец" излиза сатирична статия на големия български публицист Райко Алексиев, която на моменти звучи така, сякаш описва днешна България, пише <a href="https://www.dw.com/bg/%D0%BF%D0%BE%D0%B7%D0%BD%D0%B0%D0%B9%D1%82%D0%B5-%D0%BA%D0%BE%D0%B3%D0%B0-%D0%B5-%D0%BF%D0%B8%D1%81%D0%B0%D0%BD-%D1%82%D0%BE%D0%B7%D0%B8-%D1%82%D0%B5%D0%BA%D1%81%D1%82-%D0%B7%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F/a-48146041">Дойче Веле</a>.<br/><br/>Статията се припомня по повод 75-годишнината от убийството на Алексиев. На 18 ноември 1944 година Алексиев е пребит до смърт в София.<br/><br/>За България може да се каже, че е свободна страна. Или по-правилно казано - България е странна свобода. По устройство е държава, в която всеки се устройва както намери. Намира се на кръстопътя на дребните амбиции.<br/><br/>Населението ѝ се състои от бивши, сегашни и бъдещи министри. Занятието на всички се състои в това: сегашните министри да дават амнистия на бившите, а бъдещите - на сегашните.</p>
      <p>
        <b>6 милиона мнения</b>
      </p>
      <p>Страната е разделена на 14 окръга, 60 партии, 600 крила, 6 хиляди групи и 6 милиона мнения, като всяко отделно мнение подлежи на разцепление.</p>
      <p>Разположена е между границите си, а разположените в нея не знаят никакви граници.</p>
      <p>Снабдена е с железници, чрез които най-лесно се стига до катастрофа.</p>
      <p>Има добри и уредени прави пътища, но поданиците ѝ предпочитат да вървят по кривите, защото са по-утъпкани.</p>
      <p>Държавата си служи с телефони, а държавниците - с телефончета.</p>
      <p>Столицата ѝ има обществени сгради и улици, като улиците са пълни с уличници, а обществените сгради с общественици. Случва се обаче и обратното - уличниците се настаняват в обществените сгради, а обществениците се пращат на улицата.</p>
      <p>Страната има държавен строй, но самият строй не върви под строй.</p>
      <p>Държавата се управлява от хора според случая. Случаите пък се управляват от случайни хора.</p>
      <p>България търгува с всички. Но случва се и обратното - всички да търгуват с България.</p>
      <p>
        <b>"Боже, пази България"</b>
      </p>
      <p>Националният девиз на държавата е „Съединението прави силата“, поставен върху разединеното Народно събрание, на което му е нужно да намери една сила, която да му направи съединението.</p>
      <p>Държавният девиз на нацията пък е „Боже, пази България“. В случая Бог е натоварен да пази България, вероятно защото другите са заети да си пазят частните интереси.</p>
    </article>
  </body>
</html>