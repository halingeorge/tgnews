<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58428-rosya-peredala-ukrayin-zatriman-korabl.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-18T13:50:00+00:00"/>
    <meta property="og:title" content="Росія передала Україні затримані кораблі"/>
    <meta property="og:description" content="Міністерство закордонних справ Росії заявляє, що передало Україні кораблі, затримані в Керченській протоці в листопаді 2018 року.Про це повідомляє сайт МЗС РФ, пресцентр Командування Військово-Морських Сил України Дослівно: &quot;18 листопада відбулася передача українській стороні трьох кораблів ВМФ України, які в листопаді 2018 року порушили кордон Російської Федерації під час навмисної провокації Києва в районі Керченської протоки і були затримані російськими правоохоронними органами&quot;.Деталі: У МЗС РФ відзначили, що зазначені кораблі є речовими доказами кримінальному процесі про незаконний перетин кордону, який ще триває в Росії.Але слідчі дії щодо кораблів завершили, тому зараз стала можливою передача суден &quot;на відповідальне зберігання українській стороні&quot;.Водночас джерело УП, обізнане з процесом передачі, пояснює, що він не буде швидким, бо українська сторона має провести перевірку суден. &quot;Українська правда&quot; намагалася підтвердити цю інформацію в МЗС України, але там порадили звернутися у Військово-морські сили…"/>
  </head>
  <body>
    <article>
      <h1>Росія передала Україні затримані кораблі</h1>
      <address>
        <time datetime="2019-11-18T13:50:00+00:00">18 Nov 2019, 13:50</time>
      </address>
      <p><b>Міністерство закордонних справ Росії заявляє, що передало Україні кораблі, затримані в Керченській протоці в листопаді 2018 року.</b><br/><br/>Про це повідомляє сайт МЗС РФ, пресцентр Командування Військово-Морських Сил України <br/><br/>Дослівно: "18 листопада відбулася передача українській стороні трьох кораблів ВМФ України, які в листопаді 2018 року порушили кордон Російської Федерації під час навмисної провокації Києва в районі Керченської протоки і були затримані російськими правоохоронними органами".<br/><br/>Деталі: У МЗС РФ відзначили, що зазначені кораблі є речовими доказами кримінальному процесі про незаконний перетин кордону, який ще триває в Росії.<br/><br/>Але слідчі дії щодо кораблів завершили, тому зараз стала можливою передача суден "на відповідальне зберігання українській стороні".<br/><br/>Водночас джерело УП, обізнане з процесом передачі, пояснює, що він не буде швидким, бо українська сторона має провести перевірку суден. <br/><br/>"Українська правда" намагалася підтвердити цю інформацію в МЗС України, але там порадили звернутися у Військово-морські сили України та Міноборони. <br/><br/>Згодом пресцентр Командування Військово-Морських Сил України повідомив у Facebook, що катери "Нікополь", "Бердянськ" та буксир "Яни Капу" прямують додому.<br/><br/>Дослівно: "18 листопада в акваторії Чорного Моря розпочато процес щодо повернення українських катерів "Нікополь", "Бердянськ" та буксиру "Яни Капу". Наразі українські буксири "Тітан", "Гайдамаки" та пошуково-рятувальне судно "Сапфір" разом з катерами та буксиром розпочали рух в напрямку материкової України".<br/><br/>Передісторія:<br/><br/>25 листопада 2018 року в Керченській протоці російські військові обстріляли і захопили українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя.<br/><br/>Троє українських моряків отримали поранення.<br/><br/>24 полоненим українцям пред'явили звинувачення за ч.3 ст.322 КК Росії (незаконний перетин кордону). Вони провели в російському СІЗО 10 місяців.<br/><br/>7 вересня 2019 року моряків обміняли і повернули в Україну.<br/><br/><a href="https://www.pravda.com.ua/news/2019/11/18/7232285/">Джерело</a> <br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>