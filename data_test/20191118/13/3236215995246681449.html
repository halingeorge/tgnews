<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www2.hkej.com/instantnews/stock/article/2306391"/>
    <meta property="og:site_name" content="信報即時新聞"/>
    <meta property="article:published_time" content="2019-11-18T13:08:00+00:00"/>
    <meta property="og:title" content="【盤房來料】港股反覆暫時唔啱初哥入場"/>
    <meta property="og:description" content="美股上周五三大指數齊創新高，投資者傾向相信中美將於短期內可達成首階段協議，而今早港股亦隨美股反彈。喺過去周末社會仍極之動盪嘅情況下，港股竟然完全漠視內部情況，只隨外圍走，顯然喺資金..."/>
  </head>
  <body>
    <article>
      <h1>【盤房來料】港股反覆暫時唔啱初哥入場</h1>
      <address>
        <time datetime="2019-11-18T13:08:00+00:00">18 Nov 2019, 13:08</time>
      </address>
      <table>
        <tr>
          <td/>
        </tr>
      </table>
      <p>美股上周五三大指數齊創新高，投資者傾向相信中美將於短期內可達成首階段協議，而今早港股亦隨美股反彈。喺過去周末社會仍極之動盪嘅情況下，港股竟然完全漠視內部情況，只隨外圍走，顯然喺資金市之下，再加上無形之手進行維穩，港股半日仍升近300點，可以話跟社會現況完全背道而馳。<br/>恒指高開115點，雖然開市無耐，升幅一度收窄至79點，見過半日低位26406點，但好友終守住26400點呢個好淡分水嶺，其後港股又再回勇，一度升361點，見過26688點半日高位，重上50日線(26654點)附近。恒指中午報收26618點，升292點；國指則升104點，升10529點。至於成交額方面，半日都係377億元，未見特別增加，唔稱得上有資金大量入場。<br/>重磅藍籌股普遍上升，友邦(<a href="http://stock360.hkej.com/quotePlus/01299">01299</a>)跟騰訊(<a href="http://stock360.hkej.com/quotePlus/00700">00700</a>)兩巨無霸升逾2%，而吉利(<a href="http://stock360.hkej.com/quotePlus/00175">00175</a>)升3.1%，係半日最大升幅藍籌股。奇怪嘅係喺目前社會氛圍下，陀地地產股仍有得反彈，整個板塊升幅普遍升超過1%，而升得最多係太古地產(<a href="http://stock360.hkej.com/quotePlus/01972">01972</a>)。不過阿Man認為陀地地產股只係短暫反彈，喺經濟下滑之下，至怕係本地樓市開始趨向下行周期，咁陀地地產股有排頭痕，可能稍後只會有波幅，冇升幅。<br/>所以阿Man上星期已講過，寧願睇番物管股好過，今日呢個板塊繼續精神爽利，多隻物管股齊創新高，包括阿Man喺呢度首隻推介嘅物管股中海物業(<a href="http://stock360.hkej.com/quotePlus/02669">02669</a>)，半日升逾4%，所以話價值只會遲到，永不會缺席。其他物管股同樣做好，整個板塊繼續跑贏大市。<br/>石藥(<a href="http://stock360.hkej.com/quotePlus/01093">01093</a>)今日公布第三季度業績，盈利半日升24%，只可惜股價不升反跌1.7%，連帶其他醫藥股今日都逆市下跌。不過阿Man對醫藥股前景仍充滿信心，觀察多一兩日，只要搵到支持位守得住，又係另一次撈貨好機會。<br/>不過阿Man要提醒大家一句，中美貿易首階段協議，一日未簽紙落實，一日仲有變數，唔係坐定笠六，呢段時間港股隨時出現較大波動，咁嘅市況絕對唔係股票市場初哥，又或者未能完天候睇實個市嘅極度業餘炒家可以應付得嚟。自問道行唔夠高，呢期港股都係少沾手為妙，唔識跳者嘅，隨時車毁人亡。<br/>麥狄文<br/>(徐狄怡‧證監會持牌人)</p>
    </article>
  </body>
</html>