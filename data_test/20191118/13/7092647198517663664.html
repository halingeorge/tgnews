<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39757/%D8%AA%D8%AE%D8%B1%DB%8C%D8%A8-%D9%88-%D8%A2%D8%B3%DB%8C%D8%A8-%D8%B4%D8%A8%DA%A9%D9%87-%D8%A8%D8%B1%D9%82-%D8%A7%D9%84%D8%A8%D8%B1%D8%B2-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1-%D8%AE%D8%A7%D9%85%D9%88%D8%B4%DB%8C-%D9%86%D8%AF%D8%A7%D8%B4%D8%AA%DB%8C%D9%85"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-18T13:42:00+00:00"/>
    <meta property="og:title" content="تخریب و آسیب شبکه برق البرز در اعتراضات اخیر / خاموشی نداشتیم"/>
    <meta property="og:description" content=" مدیرعامل شرکت توزیع برق البرز با اشاره به حوادث چند روز اخیر در استان، گفت: سعی کرده‌ایم برق را به صورت پایدار حفظ کنیم و اقدام اخلالگران در هیچ یک از مناطق استان باعث قطعی برق نشده است."/>
  </head>
  <body>
    <article>
      <h1>تخریب و آسیب شبکه برق البرز در اعتراضات اخیر / خاموشی نداشتیم</h1>
      <address><time datetime="2019-11-18T13:42:00+00:00">18 Nov 2019, 13:42</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i> مدیرعامل شرکت توزیع برق البرز با اشاره به حوادث چند روز اخیر در استان، گفت: سعی کرده‌ایم برق را به صورت پایدار حفظ کنیم و اقدام اخلالگران در هیچ یک از مناطق استان باعث قطعی برق نشده است.</i>
      </p>
      <figure>
        <img src="https://barghnews.com/files/fa/news/1398/8/27/83940_928.jpg"/>
      </figure>
      <p>به گزارش <a href="https://barghnews.com/">برق نیوز</a>، بهنام بیات با اشاره به اینکه اقدام اخلالگران طی چند روز اخیر صدماتی به تجهیزات برق در برخی مناطق استان وارد کرده، اظهار کرد: متاسفانه در برخی مناطق استان اخلالگران در اعتراضات خود باعث تخریب و آسیب به تجهیزات برق شده‌اند.<br/>وی ادامه داد: همکاران شرکت برق استان به سرعت نسبت به ترمیم این خسارات اقدام کرده و اجازه ندادند این خرابی‌ها به رویت شهروندان رسیده و برای آن‌ها مشکل ساز شود.<br/><br/>وی توضیح داد: سعی کرده‌ایم برق را به صورت پایدار حفظ کنیم و اقدام اخلالگران در هیچ یک از مناطق استان باعث قطعی برق نشده است.<br/><br/>این مسئول در بخش دیگری از صحبت‌های خود با اشاره به اینکه در حال حاضر ۸۰ درصد مشترکین استان را مشترکین خانگی تشکیل می‌دهند، افزود: این مشترکین ۶۰ درصد سهم مصرف انرژی برق استان را به خود اختصاص داده‌اند.<br/><br/>بیات تصریح کرد: در حال حاضر مجموع مشترکین برق استان بیش از ۹۰ میلیارد تومان به این شرکت بدهی دارند که ۳۰ درصد این بدهی مربوط مشترکین تجاری، ۳۰ درصد خانگی و مابقی هم ادارات و صنایع هستند.<br/><br/>مدیرعامل شرکت توزیع نیروی برق البرز گفت: امیدواریم با الکترونیکی شدن قبوض، مشترکین همکاری بیشتری برای پرداخت به موقع هزینه برق مصرفی خود داشته باشند. منبع: <a href="http://www.powernews.ir/">ایسنا</a></p>
    </article>
  </body>
</html>