<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T13:21:00+00:00"/>
    <meta property="og:title" content="رئیسی: صف مردم از صف اشرار و اخلالگران جدا است/ انتقاد از شیوه اجرای طرح اصلاح قیمت بنزین"/>
    <meta property="og:description" content="به گزارش الف به نقل از اداره کل روابط عمومی قوه قضائیه، حجت‌الاسلام سیدابراهیم رئیسی در جلسه شورای عالی قوه قضاییه با اشاره به حوادث پس از اجرای طرح مدیریت مصرف سوخت در کشور، تصریح کرد: روز گذشته، مقام معظم رهبری به صورت جامع به این موضوع اشاره فرمودند و ما هم از عنایات ایشان کمال سپاس را داریم."/>
  </head>
  <body>
    <article>
      <h1>رئیسی: صف مردم از صف اشرار و اخلالگران جدا است/ انتقاد از شیوه اجرای طرح اصلاح قیمت بنزین</h1>
      <address>
        <time datetime="2019-11-18T13:21:00+00:00">18 Nov 2019, 13:21</time>
      </address>
      <p>رئیس قوه قضائیه اقناع افکار عمومی و اجماع نخبگانی را مقدمه ضروری اجرای طرح مدیریت مصرف سوخت دانست و گفت: صف مردم از صف اخلالگران در امنیت جدا است.</p>
      <p>به گزارش الف به نقل از اداره کل روابط عمومی قوه قضائیه، حجت‌الاسلام سیدابراهیم رئیسی در جلسه شورای عالی قوه قضاییه با اشاره به حوادث پس از اجرای طرح مدیریت مصرف سوخت در کشور، تصریح کرد: روز گذشته، مقام معظم رهبری به صورت جامع به این موضوع اشاره فرمودند و ما هم از عنایات ایشان کمال سپاس را داریم.</p>
      <p>رئیس قوه قضاییه ادامه داد: اصل این طرح، مبنای کاملا قانونی دارد و در قانون برنامه ششم توسعه و همچنین سیاستهای کلی نظام مصوب مجمع تشخیص مصلحت نظام بر آن تاکید شده است. البته این طرح باید در ۵ سال گذشته به صورت متناوب توسط دولت انجام می شد. بر همین اساس طرحی را دولت پیشنهاد کرد که بحثهای کارشناسی مختلفی درباره آن مطرح بود و نهایتا تصمیم بر این شد که اقداماتی طبق پیشنهاد و طرح دولت انجام شود.</p>
      <p>رئیسی با بیان اینکه اصل طرح، قانونی است اما نحوه و شیوه اجرای آن بحث دیگری است، افزود: از مقدمات ضروری اجرای این طرح، اقناع افکار عمومی و اجماع نخبگانی است و هر چه بیشتر باید ابعاد این طرح تبیین شود. در خصوص چنین طرحی طبعا نمایندگان، نخبگان، صاحبنظران و عموم مردم باید در جریان ابعاد گوناگون آن باشند.</p>
      <p>رئیس قوه قضاییه ضمن انتقاد از شیوه اجرای طرح، نگرانی مردم را ناشی از عدم اقناع افکار عمومی دانست و اظهار کرد: ضرورت داشت افکار عمومی در این زمینه روشن شود. امروز هم ضرورت جدی وجود دارد که رسانه ها، اقتصاددانان، وزرای مربوطه، مسئولان اجرایی و مسئولان مطلع، از هر طریق ممکن ابعاد طرح را برای مردم تبیین کنند زیرا یکی از جلوه های مهم شفاف سازی همین است.</p>
      <p>رئیسی با بیان اینکه مردم عزیز ما از ابتدای پیروزی انقلاب اسلامی هر زمان نسبت به موضوعی قانع شده اند با تصمیمات نظام همراهی و همدلی کرده اند، خاطرنشان کرد: در این قضیه هم تردید نداریم که در صورت اقناع افکار عمومی، همراهی مردم حاصل می شود.</p>
      <p>رئیس قوه قضاییه در ادامه با تاکید بر اینکه صف مردم از صف اشرار و اخلالگران در امنیت جدا است، تصریح کرد: تخریب اموال عمومی و خصوصی، آتش زدن بانک ها و اماکن مختلف، آسیب رساندن به آرامش روانی مردم و لرزاندن دل زنان و کودکان با هر نیت و هدفی، مجازات سختی را به دنبال خواهد داشت.</p>
      <p>رئیسی افزود: کسانی هم که از بیرون مرزها اقدام به تحریک افراد می کنند، نه از سستی بنیاد خود اطلاع دارند و نه از استحکام نظام جمهوری اسلامی.</p>
      <p>رئیس قوه قضاییه به مسئولان و قضات دستگاه قضایی نیز دستور داد که همراه با مردم و نیروهای انتظامی و امنیتی تلاش کنند مطلقا به کسب و کار، زندگی و خانه مردم آسیبی وارد نشود و مردم از تعرض مصون بمانند.</p>
      <p>رئیسی با اشاره به تاکیدات مقام معظم رهبری بر جلوگیری از افزایش قیمت کالاها و خدمات به بهانه افزایش قیمت بنزین تاکید کرد: قوه قضاییه نیز وظیفه نظارتی خود را در این زمینه دنبال می کند و امیدواریم همه مردم از مواهب این طرح به نحوی که اعلام شده است، بهره مند شوند.</p>
      <p>رئیس قوه قضاییه ابراز امیدواری کرد که با درایت، صبوری، پشتکار و اقدام و عمل، نگرانی مردم رفع شود، دشمنان ناامید شوند و به عدالت اجتماعی نزدیکتر شویم.</p>
    </article>
  </body>
</html>