<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/neos-genikos-grammateas-eddyppy-nikos-mpampalos-a-113520.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T13:14:00+00:00"/>
    <meta property="og:title" content="Νέος Γενικός Γραμματέας του ΕΔΔΥΠΠΥ ο Νίκος Μπάμπαλος"/>
    <meta property="og:description" content="Στο νέο διοικητικό συμβούλιο του Εθνικού Διαδημοτικού Δικτύου Υγιών Πόλεων (ΕΔΔΥΠΠΥ) και μάλιστα στην θέση του γενικού γραμματέα εξελέγη ο δήμαρχος Ηρακλείου Αττικής, Νίκος Μπάμπαλος, στις σχετικές εκλογές που έλαβαν χώρα, στο πλαίσιο του 15ου Πανελληνίου Συνεδρίου του Δικτύου, ανάμεσα στους 227 δήμους - μέλη του. "/>
  </head>
  <body>
    <article>
      <h1>Νέος Γενικός Γραμματέας του ΕΔΔΥΠΠΥ ο Νίκος Μπάμπαλος</h1>
      <address>
        <time datetime="2019-11-18T13:14:00+00:00">18 Nov 2019, 13:14</time>
      </address>
      <p>Στο νέο διοικητικό συμβούλιο του Εθνικού Διαδημοτικού Δικτύου Υγιών Πόλεων (ΕΔΔΥΠΠΥ) και μάλιστα στην θέση του γενικού γραμματέα εξελέγη ο δήμαρχος Ηρακλείου Αττικής, Νίκος Μπάμπαλος, στις <a href="https://www.epoli.gr/eddyppy-neoy-proedros-giwrgos-patoylis-a-113478.html">σχετικές εκλογές που έλαβαν χώρα, στο πλαίσιο του 15ου Πανελληνίου Συνεδρίου του Δικτύου</a>, ανάμεσα στους 227 δήμους - μέλη του. </p>
      <p>Κυρίως θέμα της συνάντησης, οι πυλώνες πολιτικής που πρέπει να εφαρμόσουν τα επόμενα χρόνια οι δήμοι για να αναπτύξουν Υγιείς Πόλεις, με βάση τους 17 Στόχους Βιώσιμης Ανάπτυξης του Ο.Η.Ε. και θεμέλια τις καλές πρακτικές που ήδη υλοποιούν οι δήμοι. Ανάμεσά τους και ο Δήμος Ηρακλείου Αττικής, οι εκπρόσωποι του οποίου παρουσίασαν στο Συνέδριο τις δράσεις που έχει εφαρμόσει για την Υγεία της τοπικής κοινωνίας (Δημοτικά Ιατρεία, ΚΕΠ Υγείας, Προφίλ Υγείας, πράσινη αστική ανάπτυξη κ.α.).</p>
      <p>«Το Ηράκλειο συμμετέχει στο Δίκτυο Υγιών Πόλεων γιατί πιστεύουμε ότι οι πόλεις είναι οι άνθρωποί τους. Η υγεία, η πρόνοια, η φροντίδα για τον πολίτη είναι και πρέπει να είναι προτεραιότητά μας. Ειδικά η προαγωγή της υγείας αποτελεί βασικό μας μέλημα, υιοθετώντας συνεχώς νέες πρωτοβουλίες για να ενισχύσουμε τις προϋποθέσεις που θα κρατήσουν τους Ηρακλειώτες υγιείς. Ευχαριστώ τα μέλη του ΕΔΔΥΠΠΥ για την εκλογή μου στο διοικητικό συμβούλιο του Δικτύου και τον πρόεδρο, Γιώργο Πατούλη, για την πρότασή του να είμαι ο Γενικός Γραμματέας του ΔΣ για την επόμενη περίοδο. Και από αυτή την θέση ευθύνης υπόσχομαι να εργαστώ για την κοινωνία του Ηρακλείου, για την προαγωγή της Υγείας σε όλες τις ομάδες πληθυσμού», το σχόλιο του κ. Νίκου Μπάμπαλου.</p>
      <p>Το Εθνικό Διαδημοτικό Δίκτυο Υγιών Πόλεων - Προαγωγής Υγείας έχει ως αποκλειστικό του σκοπό την Πρόληψη των Νοσημάτων, την Προαγωγή της Υγείας, τον Προσυμπτωματικό Έλεγχο των πληθυσμιακών ομάδων υψηλού κινδύνου και γενικότερα την προώθηση ολοκληρωμένων Πολιτικών και Δράσεων στο πεδίο της Δημόσιας Υγείας. Δραστηριοποιείται κυρίως στους τομείς της Υγειονομικής Ενημέρωσης, της Προστασίας του Περιβάλλοντος και της Προληπτικής Ιατρικής.</p>
    </article>
  </body>
</html>