<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tezba-cerneho-uhli-v-dole-lazy-na-karvinsku-skonci-28-listopadu/1822421?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T13:10:00+00:00"/>
    <meta property="og:title" content="Těžba černého uhlí v Dole Lazy na Karvinsku skončí 28. listopadu"/>
    <meta property="og:description" content="Orlová (Karvinsko) - Těžba černého uhlí v Dole Lazy na Karvinsku skončí vyvezením posledního vozíku ve čtvrtek 28. listopadu. Společnost OKD už tam vydobyla všechny ekonomicky rentabilní zásoby. Novinářům to řekl mluvčí OKD Ivo Čelechovský. Těžba v dole začala v roce 1892. Za téměř 130 let jeho fungování se tam vytěžilo bezmála 146 milionů tun kvalitního černého uhlí."/>
  </head>
  <body>
    <article>
      <h1>Těžba černého uhlí v Dole Lazy na Karvinsku skončí 28. listopadu</h1>
      <address><time datetime="2019-11-18T13:10:00+00:00">18 Nov 2019, 13:10</time> by <a rel="author" href="http://www.ctk.cz/" target="_blank">ČTK</a></address>
      <p>Orlová (Karvinsko) - Těžba černého uhlí v Dole Lazy na Karvinsku skončí vyvezením posledního vozíku ve čtvrtek 28. listopadu. Společnost OKD už tam vydobyla všechny ekonomicky rentabilní zásoby. Novinářům to řekl mluvčí OKD Ivo Čelechovský. Těžba v dole začala v roce 1892. Za téměř 130 let jeho fungování se tam vytěžilo bezmála 146 milionů tun kvalitního černého uhlí.</p>
      <p>"Vše, co jsme si naplánovali, jsme vytěžili, a bohužel nemáme další finanční prostředky na to, abychom investovali do nových slojí, protože to jsou mnohamiliardové investice po dobu několika let a další desítky nebo stovky milionů korun jako udržovací náklady," řekl Čelechovský.</p>
      <p>Předseda Sdružení hornických odborů OKD Rostislav Palička připomněl, že postupný útlum dolů byl předloni součástí reorganizačního plánu firmy, která v té době byla v úpadku. "Odbory se připojily k reorganizačnímu plánu, účelem tehdy bylo, abychom vůbec přežili. Součástí byl i útlum Lazů a Darkova a tak dále, takže pokud se ten postupný plán bude dodržovat s tím, že nebudou nějaké sociální otřesy pro zaměstnance, tak asi se s tím moc toho dělat nedá," řekl Palička.</p>
      <p>Video: Těžba černého uhlí v Dole Lazy</p>
      <figure>
        <video src="https://i3.cn.cz/video/1574096827_2019-11-18-dullazy.mp4"/>
      </figure>
      <p>18.11.2019, 18:07, autor: Vlastimil Vyplel, zdroj: ČTK</p>
      <p>Poslední zbytky uhlí v dole těží asi 240 horníků a pár desítek lidí pracuje na povrchu. Většinu po ukončení těžby v Dole Lazy převede firma OKD do ostatních částí karvinského revíru. "Asi 100 zaměstnanců se bude fyzicky podílet na útlumu a likvidaci dolu," řekl Čelechovský.</p>
      <p>Vedoucí odboru BOZP na Dole Lazy Věslav Galuszka řekl, že v dole se provádějí závěrečné práce, jimiž se jeho jediný dobývací prostor, takzvaný porub, připravuje na likvidaci. Například se demontuje výztuž. "Veškeré zařízení v tomto porubu se připravuje tak, aby bylo možné ho vytáhnout, poněvadž toto zařízení bude následně použito na vedlejším dole. Čili přejde to přes opravu, přes povrch a převeze se to na Důl ČSA k dobývání," řekl Galuszka.</p>
      <p>Po zavření Dolu Lazy zůstanou v OKD ještě v provozu doly ČSA, Darkov, ČSM-Sever a ČSM-Jih. Postupný útlum čeká i ostatní doly, ale harmonogram dalšího zavírání dolů ještě není znám. Dříve se hovořilo o ukončení těžby v OKD v roce 2024.</p>
      <p>"Vedení společnosti OKD připravuje nový střednědobý plán, ve kterém akceptuje aktuální ekonomické podmínky, aktuální vývoj světových cen komodit, takže jakmile bude tohleto zpracováno a schváleno našimi vlastníky, pak ohlásíme, jaký bude další střednědobý výhled společnosti OKD," řekl Čelechovský. Konkrétní datum, kdy by měl být plán zveřejněn, zatím podle něj není možné říct, protože materiály se stále dopracovávají.</p>
      <p>Těžební společnost OKD je jediným producentem černého uhlí v Česku. Její loňská produkce činila 4,62 milionu tun. Majitelem společnosti je od loňska prostřednictvím podniku Prisko stát. I s pracovníky dodavatelských firem nyní v dolech na Karvinsku pracuje zhruba 8500 lidí.</p>
    </article>
  </body>
</html>