<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-magyarorszag-es-esztorszag-kozosen-lep-fel-a-migracio-ellen/"/>
    <meta property="og:site_name" content="lokál"/>
    <meta property="article:published_time" content="2019-11-18T13:48:41+00:00"/>
    <meta property="og:title" content="Magyarország és Észtország közösen lép fel a migráció ellen"/>
    <meta property="og:description" content="Magyarország és Észtország közösen lép fel azért, hogy a migrációs folyamatokat a nemzetközi közösség ne ösztönözni, hanem megállítani akarja - mondta Szijjártó Péter külgazdasági és külügyminiszter hétfőn Budapesten."/>
  </head>
  <body>
    <article>
      <h1>Magyarország és Észtország közösen lép fel a migráció ellen</h1>
      <address><time datetime="2019-11-18T13:48:41+00:00">18 Nov 2019, 13:48</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/D_MTZ20191118015-1280x854.jpg"/>
      </figure>
      <p>
        <b>Magyarország és Észtország közösen lép fel azért, hogy a migrációs folyamatokat a nemzetközi közösség ne ösztönözni, hanem megállítani akarja – mondta Szijjártó Péter külgazdasági és külügyminiszter hétfőn Budapesten.</b>
      </p>
      <p>A tárcavezető észt kollégájával, Urmas Reinsaluval egyeztetett, majd közös sajtótájékoztatójukon hangsúlyozta: Magyarország szoros szövetségese Észtország, és nemcsak azért, mert mindkét ország tagja a NATO-nak és az EU-nak, valamint a közös finnugor örökség is összeköti őket, hanem mert a világ és az EU jövője szempontjából fontos dilemmákban azonos álláspontot képviselnek.</p>
      <p>Kifejtette: egyetértenek, hogy az ENSZ globális migrációs csomagja veszélyes dokumentum, azt nem tekintik kötelezőnek országukra, mert a migráció kérdése a nemzeti szuverenitás kategóriájába esik. Ugyancsak egyetértenek a határok megvédésének jelentőségét illetően – tette hozzá.</p>
      <p>Szijjártó Péter közölte: a két ország között folyamatos a szakmai és politikai együttműködés abban az ügyben, hogy az ENSZ “lopakodó módon”, részleteiben próbálja átnyomni a globális migrációs csomagot, ha már nem sikerült egyben. Magyarország és Észtország más országokkal együtt közösen lép fel, korai figyelmeztető mechanizmust működtetnek, figyelik a benyújtott dokumentumokat, és ha hivatkoznak a migrációs csomagra vagy nemzetközi jogi hivatkozássá akarják tenni, megakadályozzák, hogy a csomagot kötelezővé tegyék – magyarázta.</p>
      <p>Arról is beszélt, hogy a migrációs csomag alapvetése szerint minden ország kiinduló-, cél- vagy tranzitországa a migrációnak. De ez nem igaz, van ugyanis egy negyedik kategória is: azok az országok, amelyek egyik sem akarnak lenni. Ilyen Magyarország is, mi akarjuk eldönteni, kit engedünk be és kikkel akarunk együtt élni – hangoztatta.</p>
      <p>Úgy látja, ebből a szempontból fontos időszak a mostani, mert a migrációs nyomás nő a Nyugat-Balkánon, az EU és Törökország megállapodása kihívásokkal néz szembe, és télen a migrációs útvonalak áttevődnek a szárazföldre.</p>
      <p>A külügyminiszter kitért rá: Magyarország és Észtország egyetért a családok fontossága tekintetében is, szerintük a demográfiai kihívásokat nem migrációval, hanem a családok támogatásával kell kezelni. Egyetértenek továbbá a keresztény közösségek védelmének fontosságával is – fűzte hozzá.</p>
      <p>Szijjártó Péter elmondta: fontos az EU bővítése, ezért csalódottak a folyamat lassúsága miatt és együttműködnek annak felgyorsításáért.</p>
      <p>Közölte: a két ország között szoros a biztonságpolitikai együttműködés is, ami azért is fontos, mert 2020-tól Észtország tagja lesz az ENSZ Biztonsági Tanácsának.</p>
      <p>Megjegyezte: Magyarország az idén négy hónapon át részt vett a balti térség légtérvédelmében.</p>
      <p>Urmas Reinsalu kiemelte: nincs nyitott kérdés a kétoldalú kapcsolatokban, és a két ország megközelítése hasonló a nemzetközi kérdésekben. Egyetértenek a nemzetállami szuverenitás jelentőségében a migráció kezelését illetően – mondta. Hozzátette: ebben a kérdésben a hatékony határvédelemnek nincs alternatívája.</p>
      <p>Az észt külügyminiszter megköszönte Magyarország hozzájárulását országa biztonságának fenntartásához.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-brexit-ellenes-kampany-finanszirozasa-miatt-nyomoznak-soros-gyorgy-ellen/">Brexit-ellenes kampány finanszírozása miatt nyomoznak Soros György ellen</a>
        </li>
        <li>
          <a href="https://www.lokal.hu/2019-11-magyarorszag-szamara-elfogadhatatlan-a-kohezios-penzek-megvagasa/">Magyarország számára elfogadhatatlan a kohéziós pénzek megvágása</a>
        </li>
        <li>
          <a href="https://www.lokal.hu/2019-11-soros-fia-macronnak-adott-utasitasokat/">Soros fia Macronnak adott utasításokat</a>
        </li>
        <li>
          <a href="https://www.lokal.hu/2019-11-intenziven-no-a-migransok-szama-magyarorszag-hatarainal/">Intenzíven nő a migránsok száma Magyarország határainál</a>
        </li>
        <li>
          <a href="https://www.lokal.hu/2019-11-illegalis-bevandorlas-folyamatosan-romlik-a-boszniai-helyzet/">Illegális bevándorlás: folyamatosan romlik a boszniai helyzet</a>
        </li>
      </ul>
    </article>
  </body>
</html>