<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/regiony/praha/tunisan-v-praze-navlekl-bezdomovce-do-kostymu-pandy-a-vybira/r~f494f99a0a0511eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T13:25:56+00:00"/>
    <meta property="og:title" content="Tunisan v Praze navlékl bezdomovce do kostýmu pandy a vybíral od turistů peníze"/>
    <meta property="og:description" content="Bezdomovec dostal za vystoupení 100 korun, od strážníků pak pokutu v dvojnásobné výši."/>
  </head>
  <body>
    <article>
      <h1>Tunisan v Praze navlékl bezdomovce do kostýmu pandy a vybíral od turistů peníze</h1>
      <address>
        <time datetime="2019-11-18T13:25:56+00:00">18 Nov 2019, 13:25</time>
      </address>
      <p>"Vynalézavý Tunisan si najmul muže bez domova za 100 korun a navlékl ho do kostýmu obří pandy. K veřejnému vystoupení mu vybral turisticky atraktivní Karlovu ulici. Nějak ho však zapomněl upozornit na fakt, že je tato produkce v Praze zakázána. 'Podnikatel' pak sám turisty lákal na focení s pandou a vybíral za to poplatek," popsala Irena Seifertová z pražské městské policie.</p>
      <p>Strážníky na věc upozornil kolemjdoucí v sobotu večer prostřednictvím tísňové linky. Přestupek muže v kostýmu vyřešili na místě pokutou 200 korun. "Organizátora a výběrčího v jedné osobě budou oznamovat správnímu orgánu, který bude posuzovat, zda je za přestupek také odpovědný," dodala Seifertová.</p>
      <p>Související</p>
      <h3>Mickey Mouse dostal pokutu, kostlivcovi jen domluvili. Praha omezila pouliční umění</h3>
      <figure>
        <img src="https://cdn.xsd.cz/resize/174a562dbafb33299906be7c4dd423fd_extract=234,0,1848,1040_resize=240,135_.jpg?hash=fb08cdb6ee66f7ee2b9f67b3f0c41843"/>
      </figure>
      <p>Podle městské policie není podobné pouliční umění jen záležitostí jednotlivců, ale také organizovaných skupin, nejčastěji Rusů či Ukrajinců. "Těmto 'podnikatelům' se novela vyhlášky týkající se buskingu v Praze moc nelíbí. Proto hledají další cesty, jak vydělat peníze," uvedla policie.</p>
      <p>Zákaz vystupování ve zvířecích kostýmech je součástí vyhlášky o pouličním umění, jejíž nová verze platí od poloviny letošního října. Za zhruba měsíc platnosti zákazu strážníci řešili 15 případů. Ve dvou případech uložili pokutu na místě, ostatní porušení řešili domluvou či oznámením.</p>
    </article>
  </body>
</html>