<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426011/erxetai-o-e-efka"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T13:30:01+00:00"/>
    <meta property="og:title" content="Έρχεται ο e-ΕΦΚΑ"/>
    <meta property="og:description" content="Μιλώντας στον τηλεοπτικό σταθμό «Open», το κυβερνητικό στέλεχος αναφέρθηκε στα προβλήματα που αντιμετωπίζει ο Ενιαίος Φορέας Κοινωνικής Ασφάλισης (ΕΦΚΑ), ανάμεσα στα οποία συγκαταλέγεται και το ζήτημα των εκκρεμών συντάξεων."/>
  </head>
  <body>
    <article>
      <h1>Έρχεται ο e-ΕΦΚΑ</h1>
      <address>
        <time datetime="2019-11-18T13:30:01+00:00">18 Nov 2019, 13:30</time>
      </address>
      <p>
        <b>Μιλώντας στον τηλεοπτικό σταθμό «Open», το κυβερνητικό στέλεχος αναφέρθηκε στα προβλήματα που αντιμετωπίζει ο Ενιαίος Φορέας Κοινωνικής Ασφάλισης (ΕΦΚΑ), ανάμεσα στα οποία συγκαταλέγεται και το ζήτημα των εκκρεμών συντάξεων.</b>
      </p>
      <p>Μία από τις λύσεις που εξετάζονται είναι η δημιουργία ενός e-ΕΦΚΑ για τους ασφαλισμένους, κάτι το οποίο αναμένεται να συμβάλλει στην επιτάχυνση των σχετικών διαδικασιών.</p>
      <p>Άλλωστε, όπως παραδέχθηκε ο κ. Βρούτσης, «με το υπάρχον ανθρώπινο δυναμικό δεν πρόκειται να λυθεί το πρόβλημα» των εκκρεμών συντάξεων. «Γι' αυτό τον λόγο, το υπουργείο Εργασίας ετοιμάζει τον e-ΕΦΚΑ για τους ασφαλισμένους» έσπευσε να προσθέσει.</p>
      <p>Την ίδια ώρα, ειδική μνεία έκανε και στο νέο ασφαλιστικό νομοσχέδιο, το οποίο θα κατατεθεί τον προσεχή Ιανουάριο, με στόχο να αντικαταστήσει τον «νόμο Κατρούγκαλου».<br/>«Το νέο ασφαλιστικό θα παρέχει απλότητα» υποστήριξε χαρακτηριστικά, προσδίδοντας ιδιαίτερη σημασία στις λέξεις «ελευθερία» και «ευελιξία».</p>
      <p>Όπως εξήγησε, μεταξύ άλλων, «σε σχέση με το προηγούμενο ασφαλιστικό νομοσχέδιο, αυτό που θα έρθει στη Βουλή, θα αποσυνδέεται από τις χρονοκλάσεις, θα αποσυνδέεται από το εισόδημα και τον κατώτατο μισθό και θα εκπίπτει από το φορολογικό εισόδημα».</p>
      <p>Τις βασικές διατάξεις του νέου ασφαλιστικού νομοσχεδίου περιέγραψε την Πέμπτη και ο πρωθυπουργός, Κυριάκος Μητσοτάκης.<br/>«Η δική μας πρόταση φέρνει κάτι τελείως διαφορετικό. Ένα νέο, καινοτόμο, απλό, πολύ απλό, και κυρίως αποτελεσματικό σύστημα. Είμαι σίγουρος ότι θα το αγκαλιάσουν οι επιστήμονες, οι αγρότες και οι αυτοαπασχολούμενοι, γιατί αποσυνδέει την ασφάλιση από τα χρόνια εργασίας και το εισόδημα και προσφέρει ελεύθερη επιλογή εισφορών, ανάλογα με την επιθυμία και τον σχεδιασμό του κάθε ασφαλισμένου» τόνισε, χαρακτηριστικά, από το βήμα του «Thessaloniki Summit».</p>
      <p>Δεν παρέλειψε δε, να ασκήσει κριτική στο προηγούμενο ασφαλιστικό καθεστώς, το οποίο ήταν «πολύπλοκο, άδικο και μη ανταποδοτικό».</p>
    </article>
  </body>
</html>