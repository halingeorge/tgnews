<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/politics/nea-kampania-tou-isyriza-gr-i-kanonikotita-se-vriskei-pantou/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T13:38:13+00:00"/>
    <meta property="og:title" content="Νέα καμπάνια του isyriza.gr : «Η κανονικότητα σε βρίσκει παντού»"/>
    <meta property="og:description" content="Το κεντρικό μήνυμα στα social media είναι: «Θα αφήσεις τον συντηρητισμό και τον αυταρχισμό να γίνουν κανονικότητα; Έλα με ιδέες και όρεξη για να βρούμε τις απαντήσεις. Είναι στο χέρι σου. Μπες στο isyriza.gr να φτιάξουμε μαζί και καλύτερα τη νέα εποχή»"/>
  </head>
  <body>
    <article>
      <h6 class="kicker">Για τους νέους</h6>
      <h1>Νέα καμπάνια του isyriza.gr : «Η κανονικότητα σε βρίσκει παντού»</h1>
      <h2>Το κεντρικό μήνυμα στα social media είναι: «Θα αφήσεις τον συντηρητισμό και τον αυταρχισμό να γίνουν κανονικότητα; Έλα με ιδέες και όρεξη για να βρούμε τις απαντήσεις. Είναι στο χέρι σου. Μπες στο isyriza.gr να φτιάξουμε μαζί και καλύτερα τη νέα εποχή»</h2>
      <address><time datetime="2019-11-18T13:38:13+00:00">18 Nov 2019, 13:38</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Μία νέα καμπάνια με σαφή στόχευση στη νεολαία και στους φοιτητές ξεκίνησε από την Παρασκευή ο ΣΥΡΙΖΑ, απευθύνοντας ευρύ κάλεσμα σε όλους να συμμετάσχουν στην πλατφόρμα isyriza.gr.</p>
      <p>Με αφορμή την εισβολή των ΜΑΤ στην ΑΣΟΕΕ και τις επιθέσεις στους φοιτητές, την εισβολή αστυνομικών σε κινηματογράφους κατά ανηλίκων που έβλεπαν την ταινία «Τζόκερ» και την εισβολή αστυνομικών σε κέντρο διασκέδασης όπου έβαλαν 300 νέους να γονατίζουν με τα χέρια πίσω από την πλάτη, ο ΣΥΡΙΖΑ στέλνει σαφές μήνυμα πως «η…κανονικότητα σε βρίσκει παντού», στηλιτεύοντας την οπισθοδρομική κανονικότητα της κυβέρνησης μέσα από την καθεστωτική και ακροδεξιά διολίσθηση σε ένα ακραίας μορφής δόγμα «νόμος και τάξη».</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Το κεντρικό μήνυμα στα social media είναι: «Θα αφήσεις τον συντηρητισμό και τον αυταρχισμό να γίνουν κανονικότητα; Έλα με ιδέες και όρεξη για να βρούμε τις απαντήσεις. Είναι στο χέρι σου. Μπες στο isyriza.gr να φτιάξουμε μαζί και καλύτερα τη νέα εποχή».</p>
      <p>Η νέα φάση της καμπάνιας έχει αυτά τα χαρακτηριστικά και απευθύνεται κυρίως στη νέα γενιά για να φτιάξει τον ΣΥΡΙΖΑ της νέας εποχής πάνω στα μεγάλα, αλλά και καθημερινά ζητήματα που απασχολούν τους νέους ανθρώπους.</p>
      <p>Στο πλαίσιο αυτό, η νεανική καμπάνια λέει ανοιχτά “ελάτε να ανοίξουμε σε ανθρώπους, σε προτάσεις, σε ιδέες”, “σας χρειαζόμαστε τον καθένα και την καθεμιά ξεχωριστά και όλους μαζί για να φτιάξουμε το νέο παράδειγμα, ένα μεγάλο κόμμα που θα δίνει μάχες, θα κάνει αντιπολίτευση, θα υπάρχει ζωντανό στην κοινωνία και θα προσπαθεί να πείσει ώστε ο ΣΥΡΙΖΑ να ξαναπάρει τη διακυβέρνηση της χώρας”.</p>
      <p>Έτσι η πλατφόρμα isyriza.gr είναι το “ανοιχτήρι”, που θα ανοίξει τις επιθυμίες, τις σκέψεις, τις προτάσεις των ανθρώπων. Και ο καθένας και η καθεμιά που μπαίνει σε αυτή γνωρίζει ότι από την πρώτη στιγμή έχει σημαντικό ρόλο.</p>
      <p>Όλο αυτό στο οποίο τους καλεί δεν φτιάχνεται από ειδικούς, φτιάχνεται από ανθρώπους, απλούς και καθημερινούς. Είναι χειροποίητο. Είναι δηλαδή DIY. Έτσι το μήνυμα είναι “Do isyriza Yourself”, δηλαδή “φτιάξε τον ΣΥΡΙΖΑ ο καθένας και η καθεμιά ξεχωριστά”, “φτιάξε τον ΣΥΡΙΖΑ καλύτερα – φτιάξε τον ΣΥΡΙΖΑ μαζί μας”.</p>
      <p>Δείτε το διαφημιστικό σποτ:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsyrizaofficial%2Fvideos%2F800602283727048%2F%3Fv%3D800602283727048&amp;show_text=&amp;width=640" width="640" height="640" data-service="Facebook" scrolling="no"/>
      </figure>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>