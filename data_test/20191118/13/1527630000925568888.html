<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.litsa.com.ua/show/a/47938?utm_source=rss&amp;utm_medium=feed&amp;utm_campaign=all"/>
    <meta property="og:site_name" content="Лица"/>
    <meta property="article:published_time" content="2019-11-18T13:09:26+00:00"/>
    <meta property="og:title" content="Керівник СОК «Перший ягідний»: «Щоб село вижило, необхідно створювати кооперативи»"/>
    <meta property="og:description" content="Кооперативний рух у 2016 році отримав потужний поштовх."/>
  </head>
  <body>
    <article>
      <h1>Керівник СОК «Перший ягідний»: «Щоб село вижило, необхідно створювати кооперативи»</h1>
      <h2>Кооперативний рух у 2016 році отримав потужний поштовх.</h2>
      <address>
        <time datetime="2019-11-18T13:09:26+00:00">18 Nov 2019, 13:09</time>
      </address>
      <p>
        <b>
          <i>Безробіття на селі. Цю проблему 12 підприємливих мешканців села Могилів вирішили власними силами. Вони об’єдналися в кооператив «Перший ягідний», і частину прибутку вкладають у організацію фестивалю в громаді.</i>
        </b>
      </p>
      <p>Коли сільські мешканці жаліються, що на селі нема, де працювати, керівник сільськогосподарського кооперативу «Перший ягідний» Андрій Оселедець запрошує їх до сільськогосподарському обслуговуючому кооперативі (СОК) «Перший ягідний».</p>
      <p>«СОК є власністю своїх членів, управляється ними, діяльність його спрямована на максимально ефективне обслуговування їхніх потреб, у якому самі члени визначають цілі та напрями діяльності кооперативу, який може народитися лише за наявності ініціативи «знизу», який не ставить за мету отримання прибутку, а прагне збільшити прибуток господарств своїх членів», – каже <a href="http://www.pyatih-rn.dp.gov.ua/OBLADM/pjat_rda.nsf/2e8f79a579e9ccd3c22573fe003fcaf0/42e06ffc3f094c41c2257d94004cd5b1/$FILE/Brochura%20COOP%20vnutr.pdf">посібник</a>.</p>
      <p>В рамках виконання Угоди про асоціацію з ЄС, Україна зобов’язалася підтримувати розвиток кооперативних та інших об’єднань сільськогосподарських товаровиробників.</p>
      <p>У Європейському Союзі до сільськогосподарських кооперативів застосовують певну гнучкість <a href="http://www.economy.nayka.com.ua/?op=1&amp;z=5241">при оподаткуванні</a>, аж до звільнення їх від окремих податків та від сплати відсотків по кредитах.</p>
      <p>Аграрна реформа дала поштовх розвитку кооперативного руху в Україні. Згідно <a href="https://www.kmu.gov.ua/npas/249310771">Постанови</a> від 8 вересня 2016 р. № 609 членство у сільськогосподарському обслуговуючому кооперативі (СОК) стало перевагою для фермерів – претендентів на отримання фінансової підтримки від держави. А Українському державному фонду підтримки фермерських господарств у тому ж році з державного бюджету було виділено 15,8 млн гривень.</p>
      <p>СОК «Перший ягідний» в Могилівській громаді з Царичанському районі Дніпропетровської області почав працювати у 2017 році. 12 підприємців, що вирощували ягоди, об’єдналися. Разом закуповують добрива, модернізують техніку, облаштовують крапельний полив, шукають клієнтів та ділять розходи на логістику. За сезон збирають на своїх 30-ти гектарах до 150 тон полуниці та малини.</p>
      <slideshow>
        <figure>
          <img src="http://www.litsa.com.ua/i/uploads/2019/11/18-g1412-5dd294e0612ff.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e148740.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e1e3f2b.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e278f8f.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e30b14d.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e374627.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e3eb335.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e46e216.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e4ee16e.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e63ad26.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294e98a250.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294ea1e266.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294ea91bdf.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294eb16864.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294eb87e8d.jpg"/>
        </figure>
        <figure>
          <img src="http://www.litsa.com.ua/i/uploads/2019/11/18-g1412-5dd294ebf2faa.jpg"/>
        </figure>
        <figcaption>Фестиваль «Я – гідний!»</figcaption>
      </slideshow>
      <figure>
        <iframe src="https://www.youtube.com/embed/dvN5n_lFbMc" width="560" height="315" data-service="Youtube" scrolling="no"/>
      </figure>
      <p>Дніпропетровська обласна державна адміністрація планує навіть створити ягідний кластер. Він об’єднає кооперативні підприємства Могилівської, Новоолександрівської, Солонянської та Саксаганської громад області.</p>
      <blockquote>«Я вважаю, що за кооперацією майбутнє. Тільки за кооперацією! Якщо ми хочемо, щоб село вижило, необхідно створювати кооперативи. Всіх закликаю! Готовий ділитися будь-якою інформацією з усіма бажаючими, хто буде зацікавлений в створенні своїх кооперативів. У тому числі запрошую в наш», – пропонує голова «Першого ягідного».</blockquote>
      <p>«Кооперативний рух набирає обертів. І хотілося б, щоб українські виробники вірили: завдяки маленьким ініціативам можна прийти до великих, гарних, потужних результатів», – каже Софія Буртак, тренерка і менеджерка тренінгових програм Дніпропетровської обласної громадської організації «<a href="http://www.dsks.org.ua/">Сільськогосподарська консультаційна служба</a>».</p>
      <p>ГО фінансується на кошти донорів. Команда її професійних тренерів – Кооперативна Академія – проводить різні форми навчання для членів кооперативів, їхніх правлінь та працівників. Практичний досвід та знання дозволяють їм супроводжувати кооператив від етапу створення до покращення управлінських навичок обраних та найманих органів, розроблення спеціальних фондів і бізнес-планів кооперативних організацій.</p>
      <p>А ще – на Дніпропетровщині селян-виробників об’єднують потужні кооперативи «Екокрай Журавський» (Царичанський район), «Молочна ріка» (Новомосковський район), «Добробут Андріївки» (Покровський район), «Первоцвіт» (Апостолівський район).</p>
      <p>Частину прибутку кооператори з «Першого ягідного» вкладають у фестиваль «Я – гідний!». Він проходить у Могильові щовересня вже другий рік поспіль. Крім ярмарку та запальних танців, на цьогорічному були конкурси на кращий сільський велосипед, перегони на скутерах, мотоблоках, тракторах, а також конкурс краси серед …кіз.</p>
      <related>
        <h4>По теме:</h4>
        <a href="http://www.litsa.com.ua/show/a/46955"/>
      </related>
    </article>
  </body>
</html>