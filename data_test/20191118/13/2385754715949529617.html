<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597908/gg-akel-simantiko-na-pame-me-para-poly-kali-proetoimasia-sto-verolino"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T13:59:00+00:00"/>
    <meta property="og:title" content="ΓΓ ΑΚΕΛ: Σημαντικό να πάμε με πάρα πολύ καλή προετοιμασία στο Βερολίνο"/>
    <meta property="og:description" content="Αρκετά σημαντικό να πάμε με ξεκάθαρους στόχους και με πάρα πολύ καλή προετοιμασία στη συνάντηση του Βερολίνου, στις 25 Νοεμβρίου, για το Κυπριακό, δήλωσε ο..."/>
  </head>
  <body>
    <article>
      <h1>ΓΓ ΑΚΕΛ: Σημαντικό να πάμε με πάρα πολύ καλή προετοιμασία στο Βερολίνο</h1>
      <address><time datetime="2019-11-18T13:59:00+00:00">18 Nov 2019, 13:59</time> by <a rel="author">SigmaLive</a></address>
      <p>Αρκετά σημαντικό να πάμε με ξεκάθαρους στόχους και με πάρα πολύ καλή προετοιμασία στη συνάντηση του Βερολίνου, στις 25 Νοεμβρίου, για το Κυπριακό, δήλωσε ο ΓΓ του ΑΚΕΛ Άντρος Κυπριανού, προσθέτοντας ότι το ΑΚΕΛ θα κρίνει τον Πρόεδρο της Δημοκρατίας Νίκο Αναστασιάδη από τα αποτελέσματα αυτής της συνάντησης.</p>
      <p>«Χρειάζεται να πείσουμε λοιπόν για την ετοιμότητά μας για επανέναρξη διαπραγματεύσεων στη βάση του πλαισίου που καθορίζεται από πάρα πολλά ψηφίσματα του ΟΗΕ, τη διζωνική, δικοινοτική ομοσπονδία», είπε ο κ. Κυπριανού, ύστερα από συνάντηση στα γραφεία του ΑΚΕΛ με τον Διοικητή της Κεντρικής Τράπεζας Κωνσταντίνο Ηροδότου.<br/><br/>Ο ΓΓ του ΑΚΕΛ είπε ότι «πρέπει να ξεκαθαρίσουμε ότι αυτό είναι το μόνο πλαίσιο συζήτησης για τη λύση στο Κυπριακό» και πρόσθεσε πως, «ενόσω αφήνεται να αιωρείται κάτι διαφορετικό, αντιλαμβάνεστε ότι αυτό δεν εξυπηρετεί τον δικό μας στόχο».<br/><br/>Ο κ. Κυπριανού είπε ότι «είμαστε μια εβδομάδα πριν από τη συνάντηση και πρέπει να γίνει πάρα πολύ προετοιμασία με στόχο να μεγιστοποιήσουμε τις πιθανότητες επιτυχίας αυτής της συνάντησης» και πρόσθεσε ότι «οι πληροφορίες, οι οποίες έρχονται από διάφορες πλευρές λένε ότι αυτή η συνάντηση ενδεχομένως να έχει πολύ μεγαλύτερη σημασία από ό,τι κάποιος θα περίμενε».<br/><br/>«Είναι αρκετά σημαντικό να πάμε με ξεκάθαρους στόχους και με πάρα πολύ καλή προετοιμασία με την έννοια ότι θα πρέπει να καταβάλλουμε το άπαν των δυνάμεών μας για να έχουμε θετικό αποτέλεσμα, για να μπορέσουμε να πάμε στη συνέχεια και στην άτυπη διάσκεψη και εκεί να αποφασιστεί η επανέναρξη ουσιαστικών διαπραγματεύσεων», πρόσθεσε.<br/><br/>Αναφέροντας ότι «λέει η δική μας πλευρά – και εγώ το δέχομαι ότι είναι έτσι – ότι η Τουρκία δεν θέλει ούτε η τριμερής να πετύχει αλλά ούτε και να ακολουθήσει η άτυπη διάσκεψη», ο κ. Κυπριανού είπε ότι «αν είναι έτσι τα πράγματα τότε είναι ένας λόγος επιπρόσθετος γιατί εμείς πρέπει να πάμε με αποφασιστικότητα και να επιμείνουμε στο να υπάρξει κατάληξη στην τριμερή, να υπάρξει μια καταρχήν συμφωνία στα θέματα των όρων αναφοράς και να παραπεμφθεί στην άτυπη διάσκεψη».<br/><br/>Ο ΓΓ του ΑΚΕΛ είπε ότι «στο εσωτερικό μπορεί να έχουμε το δικό μας αφήγημα για τις τεράστιες ευθύνες που έχει η Τουρκία σε ό,τι αφορά τη μη λύση στο Κυπριακό», αλλά διεθνώς, όπως είπε, «υπάρχει διαφορετική αντίληψη, ιδιαίτερα για το τι έγινε στο Κραν Μοντανά».</p>
      <p>Πηγή: ΚΥΠΕ </p>
    </article>
  </body>
</html>