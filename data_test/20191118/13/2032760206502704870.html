<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89915"/>
    <meta property="og:site_name" content="Denník politika"/>
    <meta property="article:published_time" content="2019-11-18T13:36:08+00:00"/>
    <meta property="og:title" content="Ministerstvo vnútra chce do konca roka kompletne prezbrojiť policajtov"/>
    <meta property="og:description" content="18.11.2019 (Webnoviny.sk) – Ministerstvo vnútra SR plánuje do konca tohto roka kompletne prezbrojiť policajtov od základných útvarov až po špecializované. Ako ďalej agentúru SITA informoval tlačový odbor ministerstva vnútra, v súčasnosti nové zbrane Glock 17 4Gen (17 tisíc kusov), CZ P-07 DUTY (8000 kusov) a CZ 2075 RAMI (1000 kusov) odovzdávajú posledným policajtom."/>
  </head>
  <body>
    <article>
      <h1>Ministerstvo vnútra chce do konca roka kompletne prezbrojiť policajtov</h1>
      <address><time datetime="2019-11-18T13:36:08+00:00">18 Nov 2019, 13:36</time> by <a rel="author">Webnoviny</a></address>
      <p>18.11.2019 (Webnoviny.sk) – Ministerstvo vnútra SR plánuje do konca tohto roka kompletne prezbrojiť policajtov od základných útvarov až po špecializované. Ako ďalej agentúru SITA informoval tlačový odbor ministerstva vnútra, v súčasnosti nové zbrane Glock 17 4Gen (17 tisíc kusov), CZ P-07 DUTY (8000 kusov) a CZ 2075 RAMI (1000 kusov) odovzdávajú posledným policajtom.</p>
      <p>Každý policajt musí v tejto súvislosti absolvovať teoretické a praktické preškolenie na konkrétny typ pištole. <i>„Policajti boli od roku 1991 vyzbrojení pištoľou CZ 82. Po 25 rokoch vo výkone služby však došlo k značnému opotrebovaniu, pre ktoré bolo nevyhnutné zabezpečiť policajtom nové kvalitné zbrane,“</i> uviedla v tejto súvislosti ministerka vnútra Denisa Saková.</p>
      <h3>Zaradili sme sa medzi vyspelé krajiny</h3>
      <p>Doplnila, že prezbrojením sa Policajný zbor SR zaradil medzi vyspelé krajiny, ktorých policajti sú vyzbrojení modernými a kvalitnými krátkymi zbraňami spĺňajúcimi najprísnejšie kritéria.</p>
      <p><i>„Efektivita riešenia vzniknutých krízových situácií, pri ktorých je nutné použiť zbraň ako aj osobná bezpečnosť zasahujúceho policajta, sa dostala na požadovanú úroveň,“</i> dodala ministerka.</p>
      <h3>Nové zbrane sú modernejšie a kvalitnejšie</h3>
      <p>Podľa riaditeľa odboru výcviku Prezídia Policajného zboru Milana Šagáta sú nové zbrane kvalitnejšie, majú nízku hmotnosť, modernejšiu konštrukciu, vyššiu kapacitu zásobníku a majú výkonnejší kaliber 9 milimetrov Luger.</p>
      <p><i>„Ovládacie prvky majú lepšie ergonomické vlastnosti. Spoľahlivosť, presnosť, technická životnosť a konštrukcia bezpečnostných prvkov novozavedených zbraní je neporovnateľná s CZ 82,“</i> dodal Šagát.</p>
      <p>Ministerstvo vnútra zároveň vyhlásilo verejné obstarávanie na viacero druhov nábojov a projektilov a tiež tréningových pištolí, vzduchových zbraní alebo takzvaných nesmrtiacich zbraní na paralyzáciu páchateľov v hodnote viac ako milión eur. Záujemcovia o dodanie tovaru môžu ministerstvu predkladať ponuky do začiatku decembra.</p>
      <p>Viac k témam: <a href="https://www.webnoviny.sk/tag/minister-vnutra-sr/"><u>minister vnútra SR</u></a>, <a href="https://www.webnoviny.sk/tag/prezbrojenie-policajtov/"><u>prezbrojenie policajtov</u></a>, <a href="https://www.webnoviny.sk/tag/zbrane/"><u>zbrane</u></a><br/>Zdroj: Webnoviny.sk – <a href="https://www.webnoviny.sk/ministerstvo-vnutra-chce-do-konca-roka-kompletne-prezbrojit-policajtov/"><u>Ministerstvo vnútra chce do konca roka kompletne prezbrojiť policajtov</u></a> © SITA Všetky práva vyhradené.</p>
    </article>
  </body>
</html>