<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425980/entaxh-50-agrotwn-apo-to-notio-aigaio-sto-programma-agrotikhs-anaptyxhs-gewrgikwn-ekmetalleysewn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T13:50:01+00:00"/>
    <meta property="og:title" content="Ένταξη 50 αγροτών από το Νότιο Αιγαίο στο πρόγραμμα Αγροτικής Ανάπτυξης γεωργικών εκμεταλλεύσεων"/>
    <meta property="og:description" content="Πενήντα νέοι αγρότες από το νότιο Αιγαίο εντάχθηκαν στο πρόγραμμα αγροτικής ανάπτυξης 2014-2020, και καθένας από αυτούς θα λάβει ως ενίσχυση μέσω του ΟΠΕΚΕΠΕ το ποσό των 14.000 ευρώ που θα καταβληθεί σε δύο δόσεις."/>
  </head>
  <body>
    <article>
      <h1>Ένταξη 50 αγροτών από το Νότιο Αιγαίο στο πρόγραμμα Αγροτικής Ανάπτυξης γεωργικών εκμεταλλεύσεων</h1>
      <address>
        <time datetime="2019-11-18T13:50:01+00:00">18 Nov 2019, 13:50</time>
      </address>
      <p>
        <b>Πενήντα νέοι αγρότες από το νότιο Αιγαίο εντάχθηκαν στο πρόγραμμα αγροτικής ανάπτυξης 2014-2020, και καθένας από αυτούς θα λάβει ως ενίσχυση μέσω του ΟΠΕΚΕΠΕ το ποσό των 14.000 ευρώ που θα καταβληθεί σε δύο δόσεις.</b>
      </p>
      <p>Πρόκειται συγκεκριμένα για 50 αγρότες, οι αιτήσεις των οποίων κρίθηκαν επιλέξιμες, και εντάσσονται στο Υπομέτρο 6.3 “Ανάπτυξη μικρών γεωργικών εκμεταλλεύσεων” του Προγράμματος Αγροτικής Ανάπτυξης (ΠΑΑ) της Ελλάδας 2014 – 2020, στο πλαίσιο της 1ης πρόσκλησης υποβολής αιτήσεων στήριξης στο Υπομέτρο 6.3.</p>
      <p>Η δημόσια δαπάνη των 50 επιλέξιμων Πράξεων ανέρχεται σε 700.000 ευρώ. Η δημόσια οικονομική ενίσχυση που θα λάβει κάθε δικαιούχος, ανέρχεται σε 14.000 ευρώ. Αρμόδιος φορέας των πληρωμών είναι ο ΟΠΕΚΕΠΕ.</p>
      <p>Η οικονομική στήριξη καταβάλλεται σε δύο δόσεις.<br/>Η α’ δόση (70% του συνολικού ποσού στήριξης) καταβάλλεται αμέσως μετά την έκδοση της απόφασης ένταξης.</p>
      <p>Η β’ δόση καταβάλλεται μετά την ολοκλήρωση και ορθή υλοποίηση του επιχειρηματικού σχεδίου του και σε κάθε περίπτωση, το αργότερο εντός 5 ετών από την ημερομηνία της απόφασης ένταξης με προϋποθέσεις την ορθή υλοποίηση του επιχειρηματικού σχεδίου και την τήρηση των συναφών δεσμεύσεων και υποχρεώσεων, που περιγράφονται στην Πρόσκληση.</p>
      <p>Η ελάχιστη διάρκεια υλοποίησης του επιχειρηματικού σχεδίου είναι τα τρία έτη και η μέγιστη τα τέσσερα έτη.</p>
      <p>Στόχος του Υπομέτρου “Ανάπτυξη μικρών γεωργικών εκμεταλλεύσεων” είναι οι μικρές γεωργικές εκμεταλλεύσεις να αναπτύξουν περαιτέρω τις γεωργικές τους δραστηριότητες, μέσω ενεργειών που αφορούν, σε σχέση με την υφιστάμενη κατάσταση, τη βελτίωση της οικονομικής ή περιβαλλοντικής βιωσιμότητάς τους ή την εν γένει διαρθρωτική τους προσαρμογή (όπως παραγωγική, οργανωτική κ.λπ.) ούτως ώστε να είναι «ικανές» να υποστηρίξουν μελλοντική επαγγελματική ενασχόληση των κατόχων τους στη γεωργία.</p>
      <p>Για την επίτευξη του ανωτέρω στόχου προβλέπεται η παροχή κατ’ αποκοπή οικονομικής ενίσχυσης σε επαγγελματίες αγρότες που δεν έχουν υπερβεί το 61ο έτος της ηλικίας τους και κατοικούν σε μικρές κοινότητες έως 5.000 κατοίκων, για την περαιτέρω ανάπτυξη των υφιστάμενων μικρών εκμεταλλεύσεών τους, οι οποίοι να διαθέτουν επαρκή επαγγελματικά προσόντα και να υλοποιούν επιχειρηματικά σχέδια για την ανάπτυξη των γεωργικών δραστηριοτήτων τους.</p>
      <p>Η Γενική Διεύθυνση Αγροτικής Οικονομίας της Περιφέρειας Νοτίου Αιγαίου έχει τη γενικότερη ευθύνη και εποπτεία της οργάνωσης, εφαρμογής και παρακολούθησης του Υπομέτρου 6.3, το οποίο συγχρηματοδοτείται από την Ευρωπαϊκή Ένωση (Ευρωπαϊκό Γεωργικό Ταμείο Αγροτικής Ανάπτυξης «Ε.Γ.Τ.Α.Α.») και το Ελληνικό Δημόσιο.</p>
      <p>Η παρακολούθηση και η επίβλεψη της υλοποίησης της Πράξης και του επιχειρηματικού σχεδίου κάθε δικαιούχου, γίνεται από την αρμόδια Διεύθυνση Αγροτικής Οικονομίας και Κτηνιατρικής Ν. Δωδεκανήσου και Ν. Κυκλάδων της Περιφέρειας Νοτίου Αιγαίου.</p>
    </article>
  </body>
</html>