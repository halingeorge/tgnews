<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/dubilet-zayavyv-pro-start-pilotnogo-proektu-z-vprovadzhennya-google-instrumentiv-v-uryadi/"/>
    <meta property="og:site_name" content="Рубрика"/>
    <meta property="article:published_time" content="2019-11-18T13:51:58+00:00"/>
    <meta property="og:title" content="Дубілет заявив про старт пілотного проекту з впровадження Google-інструментів в уряді"/>
    <meta property="og:description" content="Міністр Кабінету Міністрів Дмитро Дубілет заявляє, що офіційно стартував пілотний проект щодо впровадження інструментів Google у Кабінеті Міністрів України. “Ми офіційно стартували пілот щодо впровадження інструментів Google у Кабміні. Ми домовилися з Google, що нам надають 1 000 безкоштовних акаунтів. За це ми їм дуже вдячні”, – написав Дубілет на своїй сторінці у Facebook. Міністр […]"/>
  </head>
  <body>
    <article>
      <h1>Дубілет заявив про старт пілотного проекту з впровадження Google-інструментів в уряді</h1>
      <address><time datetime="2019-11-18T13:51:58+00:00">18 Nov 2019, 13:51</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/09/dubylet-860x580-c-1.png"/>
      </figure>
      <p>
        <b>
          <b>Міністр Кабінету Міністрів Дмитро Дубілет заявляє, що офіційно стартував пілотний проект щодо впровадження інструментів Google у Кабінеті Міністрів України.</b>
        </b>
      </p>
      <p>“Ми офіційно стартували пілот щодо впровадження інструментів Google у Кабміні. Ми домовилися з Google, що нам надають 1 000 безкоштовних акаунтів. За це ми їм дуже вдячні”, – написав <a href="https://ua.interfax.com.ua/news/general/625298.html">Дубілет</a> на своїй сторінці у Facebook.</p>
      <p>Міністр зазначив, що насамперед розраховує на впровадження Google Docs і Spreadsheet. “Ви навіть не уявляєте скільки часу витрачають державні службовці через те, що не можуть просто “зашерити” (поділитися) документи та працювати над ними разом. Замість цього купа часу йде на логістику папірців і креслення по ним олівцями”, – нарікає він.</p>
      <p>Також Дубілет розраховує на використання Google Forms.</p>
      <p>“Наразі якщо треба зібрати інформацію від інших держорганів або співробітників, на це йде купа часу, тому що інформацію збирають через документи і потім систематизують вручну”.</p>
      <p>Міністр зазначив, що цього тижня офіційно розпочалися курси навчання перших груп співробітників Кабміну.</p>
      <p>“Звичайно, є випадки, коли інструменти Google використовувати не можна (наприклад інформація з обмеженим доступом), але таких випадків небагато. Все це дуже базові речі, до яких бізнес давно звик, але в державних органах часто доводиться розпочинати саме з таких базових речей” , – констатував Дубілет.</p>
      <p> </p>
    </article>
  </body>
</html>