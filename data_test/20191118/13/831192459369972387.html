<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/doro-christoygennon-oaed-pote-plironetai/"/>
    <meta property="og:site_name" content="europost.gr"/>
    <meta property="article:published_time" content="2019-11-18T13:45:33+00:00"/>
    <meta property="og:title" content="Δώρο Χριστουγέννων – ΟΑΕΔ: Πότε πληρώνεται"/>
    <meta property="og:description" content="Δώρο Χριστουγέννων λαμβάνουν εργαζόμενοι στον ιδιωτικό και δημόσιο τομέα. Οι άνεργοι που είναι εγγεγραμμένοι στον ΟΑΕΔ και παίρνουν το επίδομα ανεργίας δικαιούνται δώρο Χριστουγέννων. Το ποσό που θα πάρουν ισούται με ένα ολόκληρο επίδομα ανεργίας, εφόσον λάμβαναν"/>
  </head>
  <body>
    <article>
      <h1>Δώρο Χριστουγέννων – ΟΑΕΔ: Πότε πληρώνεται</h1>
      <address>
        <time datetime="2019-11-18T13:45:33+00:00">18 Nov 2019, 13:45</time>
      </address>
      <p>Δώρο Χριστουγέννων λαμβάνουν εργαζόμενοι στον ιδιωτικό και δημόσιο τομέα.</p>
      <p>Οι άνεργοι που είναι εγγεγραμμένοι στον ΟΑΕΔ και παίρνουν το επίδομα ανεργίας δικαιούνται δώρο Χριστουγέννων.</p>
      <p>Το ποσό που θα πάρουν ισούται με ένα ολόκληρο επίδομα ανεργίας, εφόσον λάμβαναν το επίδομα από την 1η Μαΐου έως τις 31 Δεκεμβρίου.</p>
      <p>Εφόσον έπαιρναν επίδομα για διάστημα μικρότερο από το παραπάνω, δικαιούνται οικονομική ενίσχυση ίση με τρία ημερήσια επιδόματα ανεργίας για κάθε μήνα επιδότησης.</p>
      <p>Η καταβολή για το Δώρο Χριστουγέννων 2019 στους επιδοτούμενους ανέργους από τον ΟΑΕΔ αναμένεται να πραγματοποιηθεί το πρώτο δεκαπενθήμερο του Δεκεμβρίου.</p>
      <p>
        <b>Πώς υπολογίζεται το δώρο Χριστουγέννων στον ιδιωτικό τομέα</b>
      </p>
      <p>Για τον υπολογισμό του ποσού των δώρων λαμβάνεται υπόψη ο τρόπος αμοιβής των μισθωτών δηλαδή αν αμείβονται με ημερομίσθιο ή με μισθό.</p>
      <p>Η χρονική περίοδος που υπολογίζεται το δώρο Χριστουγέννων αρχίζει από την 1η Μαΐου μέχρι και την 31η Δεκεμβρίου κάθε έτους.</p>
      <p>Έτσι, οι εργαζόμενοι που η σχέση εργασίας τους με τον εργοδότη είχε διάρκεια χωρίς διακοπή όλη τη χρονική περίοδο που αναφέραμε δηλαδή από 1ης Μαΐου μέχρι 31ης Δεκεμβρίου κάθε έτους δικαιούνται ολόκληρο το δώρο που είναι ίσο με ένα μηνιαίο μισθό για τους αμειβόμενους με μισθό και με 25 ημερομίσθια για τους αμειβόμενους με ημερομίσθιο. Όσοι όμως από τους παραπάνω μισθωτούς, που η σχέση τους με τον εργοδότη δεν διήρκησε ολόκληρο το χρονικό διάστημα (από 1/5 έως και 31/12), δικαιούνται να λάβουν τμήμα του δώρου ανάλογο με τη χρονική διάρκεια της εργασιακής τους σχέσης.</p>
      <p>Σε αυτήν την περίπτωση το δώρο Χριστουγέννων υπολογίζεται ως εξής: 2/25 του μηνιαίου μισθού ή 2 ημερομίσθια -ανάλογα με το πώς αμείβονται- για κάθε 19 ημερολογιακές ημέρες διάρκειας της εργασιακής σχέσης. Ακόμα και οι μισθωτοί που εργάστηκαν χρονικό διάστημα μικρότερο των 19 ημερών δικαιούνται ανάλογο κλάσμα του δώρου. Εκτός από την περίπτωση που η εργασία παρασχέθηκε χωρίς διακοπή όλο το διάστημα από την 1η Μαΐου έως την 31η Δεκεμβρίου, στο διάστημα αυτό συνυπολογίζονται και όλες οι ημέρες που οι εργαζόμενοι-ες απουσιάζουν νόμιμα από την εργασία τους (π.χ. με ετήσια άδεια, με άδεια μητρότητας, με σπουδαστική άδεια).</p>
    </article>
  </body>
</html>