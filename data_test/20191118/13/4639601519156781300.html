<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/society/eksarxeia-ksylodarmo-kataggelloun-2-apo-tous-syllifthentes-sta-epeisodia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T13:35:26+00:00"/>
    <meta property="og:title" content="Εξάρχεια : Ξυλοδαρμό καταγγέλλουν 2 από τους συλληφθέντες στα επεισόδια"/>
    <meta property="og:description" content="Δύο από τα άτομα που συνελήφθησαν στην Πλατεία Εξαρχείων αμέσως μετά την μεγάλη πορεία για την επέτειο του Πολυτεχνείου καταγγέλλουν την αστυνομία για βίαιη συμπεριφορά και πρόκληση σωματικών βλαβών"/>
  </head>
  <body>
    <article>
      <h1>Εξάρχεια : Ξυλοδαρμό καταγγέλλουν 2 από τους συλληφθέντες στα επεισόδια</h1>
      <h2>Δύο από τα άτομα που συνελήφθησαν στην Πλατεία Εξαρχείων αμέσως μετά την μεγάλη πορεία για την επέτειο του Πολυτεχνείου καταγγέλλουν την αστυνομία για βίαιη συμπεριφορά και πρόκληση σωματικών βλαβών</h2>
      <address><time datetime="2019-11-18T13:35:26+00:00">18 Nov 2019, 13:35</time> by <a rel="author">ΤοΒΗΜΑ Team</a></address>
      <p>Δύο από τα άτομα που συνελήφθησαν στην Πλατεία Εξαρχείων αμέσως μετά την μεγάλη πορεία για την επέτειο του Πολυτεχνείου καταγγέλλουν την αστυνομία για βίαιη συμπεριφορά και πρόκληση σωματικών βλαβών.</p>
      <p>Σύμφωνα με τη Διεθνιστική Σοσιαλιστική Οργάνωση Ξεκίνημα δύο μέλη της συνελήφθησαν στα Εξάρχεια, κατά την επιστροφή τους από την πορεία του Πολυτεχείου και έχουν υποστεί τραυματισμούς από τις αστυνομικές δυνάμεις που τους συνέλαβαν.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Όπως αναφέρει η ανακοίνωση της οργάνωσης οι δύο συλληφθέντες «Κατηγορούνται για μια σειρά κακουργημάτων και πλημμελημάτων ανάμεσα στα οποία απόπειρα βαριάς σωματικής βλάβης, εμπρησμός, οπλοφορία, κατοχή εκρηκτικών, αντίσταση κατά της αρχής κ.α.»</p>
      <p>«Στην περίπτωση της Ειρήνης και του Ζήση -όπως και των υπόλοιπων συλληφθέντων για τους οποίους ισχύουν οι ίδιες κατηγορίες- η αστυνομία έδωσε ένα ρεσιτάλ αυταρχισμού και αυθαιρεσίας. Στην πραγματικότητα είναι οι ίδιοι που δέχτηκαν βίαιη επίθεση και υπέστησαν σωματικές βλάβες! Κατά τη διάρκεια της κράτησής τους δεν τους επέτρεψαν να έρθουν σε επαφή με δικηγόρους για πολλές ώρες, ενώ οι κατηγορίες εναντίον τους έγιναν τελικά γνωστές τα ξημερώματα της Δευτέρας 18/11. Η αυθαιρεσία όμως δε σταματάει εδώ. Πριν φτάσουν καν στη ΓΑΔΑ, οι αστυνομικοί τους οδήγησαν σε υπόγειο πάρκινγκ, στο οποίο τους φωτογράφισαν, προκειμένου να είναι σε θέση να τους «αναγνωρίσουν» αργότερα οι συνάδελφοί τους, οι οποίοι υποτίθεται ότι είχαν δεχτεί επίθεση» αναφέρει η ανακοίνωση και συνεχίζει: «Οι κατηγορίες με τις οποίες βρίσκονται αντιμέτωποι ο Ζήσης και η Ειρήνη δεν έχουν καμία σχέση με την πραγματικότητα! Η σύλληψη τους εντάσσεται στα πλαίσια της εκστρατείας της κυβέρνησης που βρίσκεται σε εξέλιξη όλο το τελευταίο διάστημα και σκοπό έχει να τρομοκρατήσει κάθε άνθρωπο που αγωνίζεται, αλλά πάνω απ’ όλα τη νεολαία που αμφισβητεί, που βγαίνει στους δρόμους, που δεν αποδέχεται τη ζωή και το μέλλον που σχεδιάζουν γι’ αυτή, χωρίς αυτή».</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>