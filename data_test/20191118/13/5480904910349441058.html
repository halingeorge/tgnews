<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/praha-vrati-zidovske-obci-dlazebni-kameny-vyrobene-z-nahrobku/1822435?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T13:30:00+00:00"/>
    <meta property="og:title" content="Praha vrátí Židovské obci dlažební kameny vyrobené z náhrobků"/>
    <meta property="og:description" content="Praha - Praha vrátí Židovské obci dlažební kostky z centra města, na jejichž výrobu byly za minulého režimu použity židovské náhrobky. Hlavní město spolu s městskou společností Technická správa komunikací (TSK) k tomu podepíšou se Židovskou obcí memorandum, shodli se na dnešním jednání pražští radní. Získané kameny Židovská obec plánuje uložit na Starém židovském hřbitově na Žižkově."/>
  </head>
  <body>
    <article>
      <h1>Praha vrátí Židovské obci dlažební kameny vyrobené z náhrobků</h1>
      <address><time datetime="2019-11-18T13:30:00+00:00">18 Nov 2019, 13:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Praha vrátí Židovské obci dlažební kostky z centra města, na jejichž výrobu byly za minulého režimu použity židovské náhrobky. Hlavní město spolu s městskou společností Technická správa komunikací (TSK) k tomu podepíšou se Židovskou obcí memorandum, shodli se na dnešním jednání pražští radní. Získané kameny Židovská obec plánuje uložit na Starém židovském hřbitově na Žižkově.</p>
      <p>Kameny se podle Židovské obce nacházejí na Václavském náměstí a ulicích Na Příkopě a 28. října. Pocházejí pravděpodobně z rozřezaných náhrobků ze židovského hřbitova v Údlicích na Chomutovsku či dalších židovských hřbitovů. V případě, že se na dotčeném území uskuteční výkopové práce spojené s demontáží dlažby, na místo bude přizván zástupce Židovské obce k identifikaci kamenů. Kostky z náhrobků budou označeny a následně bezplatně předány Židovské obci.</p>
      <p>Představitelé Židovské obce na dlažbu z náhrobků upozorňují mnoho let. Vedení Prahy 1 naposledy zvažovalo, že by na chodník nechalo umístit informační tabulky.</p>
    </article>
  </body>
</html>