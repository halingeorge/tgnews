<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_na-hj-idi-portnov-zhorstko-kriv-matom-i-pogrozhuvav-prokuroram18-/938665"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T13:36:00+00:00"/>
    <meta property="og:title" content="&quot;На х*й иди&quot; - Портнов жорстко крив матом і погрожував прокурорам(18+)"/>
    <meta property="og:description" content="Колишній заступник голови Адміністрації Віктора Януковича Андрій Портнов з 2017 року погрожує прокурорам, які розслідують кримінальні провадження щодо нього. Погрози з номера Портнова отримували співробітник Генпрокуратури Олександр Божко, колишній очільник Управління спеціальних ..."/>
  </head>
  <body>
    <article>
      <h1>"На х*й иди" - Портнов жорстко крив матом і погрожував прокурорам(18+)</h1>
      <address><time datetime="2019-11-18T13:36:00+00:00">18 Nov 2019, 13:36</time> by <a rel="author">Gazeta.ua</a></address>
      <p>Колишній заступник голови Адміністрації Віктора Януковича <b>Андрій Портнов</b> з 2017 року погрожує прокурорам, які розслідують кримінальні провадження щодо нього.</p>
      <p>Погрози з номера Портнова отримували співробітник Генпрокуратури <b>Олександр Божко</b>, колишній очільник Управління спеціальних розслідувань <b>Сергій Горбатюк</b> та ще один співробітник ГПУ, якого журналісти не називають, повідомляють журналісти <a href="https://www.slidstvo.info/investigations/ya-tebe-v-klittsi-vozytymu-i-pokazuvatymu-nache-mavpu-yak-portnov-pogrozhuye-pravoohorontsyam/?fbclid=IwAR2ObYL5NNeWrZ-Lb0HQdY6M_iPviTv6G-4aLJ2vn-kVIZqDKvh7781AVAk">"Слідство.Інфо"</a></p>
      <p>Прокурор Божко вів кримінальне провадження, яке стосувалося можливого привласнення Портновим грошей двох столичних вишів, а також – імовірних зловживань під час обрання його членом Вищої ради юстиції.</p>
      <p>Також у ГПУ розслідували погрози Портнова колишній народній депутатці <b>Інні Богословській</b>.</p>
      <figure>
        <img src="https://static2.gazeta.ua/img2/cache/gallery/938/938665_1_w_1200.jpg?v=0"/>
        <figcaption>
          <cite>Автор: censor.net.ua</cite>
        </figcaption>
      </figure>
      <p>Божко розповів виданню, що одразу після того, як він намагався зв'язатися зі свідком у цьому провадженні, на його телефон прийшло повідомлення: "Доброго дня. Бачу, ви занадто активний. Виховні заходи доведеться вжити. Ще раз почую ваше прізвище, буду перетворювати на шматок лайна. З повагою, Портнов".</p>
      <figure>
        <img src="https://static2.gazeta.ua/img2/cache/gallery/938/938665_11_w_1200.jpg?v=0"/>
        <figcaption>
          <cite>Автор: censor.net.ua</cite>
        </figcaption>
      </figure>
      <p>На початку 2019-го Печерський районний суд міста Києва зобов'язав прокурора протягом місяця завершити розслідування у справі Портнова. Зі спливом терміну провадження його слід було або закрити, або передати до суду. У Печерському суді до осені 2016-го року працювала рідна сестра Портнова.</p>
      <figure>
        <img src="https://static2.gazeta.ua/img2/cache/gallery/938/938665_10_w_1200.jpg?v=0"/>
        <figcaption>
          <cite>Автор: censor.net.ua</cite>
        </figcaption>
      </figure>
      <p>Прокурор намагався роз'яснити в суді на підставі чого ухвалили це рішення. І невдовзі з номера Портнова йому написали: "У в'язницю збирайтеся потрохи. Не злізу з вас. Виверну навиворіт усе ваше мерзенне життя, доходи, витрати, родичів до десятого коліна. А то, бачу, не почув сигналу".</p>
      <figure>
        <img src="https://static2.gazeta.ua/img2/cache/gallery/938/938665_9_w_1200.jpg?v=0"/>
        <figcaption>
          <cite>Автор: censor.net.ua</cite>
        </figcaption>
      </figure>
      <p>Печерський суд відмовив прокурору у роз'ясненні ухвали. А Київський апеляційний суд взагалі не захотів розглядати його скаргу. Рішення останнього Божко зараз оскаржує у Верховному суді. Цьогоріч улітку Генпрокуратура закрила кримінальне провадження, у якому фігурував Портнов.</p>
      <figure>
        <img src="https://static2.gazeta.ua/img2/cache/gallery/938/938665_8_w_1200.jpg?v=0"/>
        <figcaption>
          <cite>Автор: censor.net.ua</cite>
        </figcaption>
      </figure>
      <p>Наприкінці жовтня Божко знову отримав погрози: "П…р, я бачу, що в тебе не все гаразд зі слухом. Доведеться ви…ти тебе, тварино недови…на, в тупий собачий рот. З повагою, Портнов".</p>
      <figure>
        <img src="https://static2.gazeta.ua/img2/cache/gallery/938/938665_7_w_1200.jpg?v=0"/>
        <figcaption>
          <cite>Автор: slidstvo.info</cite>
        </figcaption>
      </figure>
      <p>Одразу після того, як Божкові почали надходити перші повідомлення, він звернувся до керівництва. Зі слів правоохоронця, спершу ці звернення лишалися без уваги, але нинішнє керівництво ГПУ, за словами прокурора, "намагається в межах своєї компетенції щось зробити".</p>
      <p>У 2017-му році Горбатюк також неодноразово отримував у WhatsApp та Facebook погрози від Портнова.</p>
      <p>Зокрема, у 2017 році отримав повідомлення: "Я тебе в клітці возитиму і показуватиму наче мавпу. Я тобі пишу, щоб ти знав, що у мене претензії саме до тебе. Щоб ти знав, що спитаю саме з тебе. Час твій закінчується, а питати з тебе я буду дуже жорстко".</p>
      <figure>
        <img src="https://static2.gazeta.ua/img2/cache/gallery/938/938665_6_w_1200.jpg?v=0"/>
        <figcaption>
          <cite>Автор: slidstvo.info</cite>
        </figcaption>
      </figure>
      <figure>
        <img src="https://static2.gazeta.ua/img2/cache/gallery/938/938665_5_w_1200.jpg?v=0"/>
        <figcaption>
          <cite>Автор: slidstvo.info</cite>
        </figcaption>
      </figure>
      <p>Горбатюк розповів, що через це він звертався у Генеральну інспекцію. А та, своєю чергою, передала матеріали до поліції. Правоохоронці нібито відкрили кримінальне провадження, але його доля Горбатюку невідома.</p>
      <figure>
        <img src="https://static2.gazeta.ua/img2/cache/gallery/938/938665_4_w_1200.jpg?v=0"/>
      </figure>
      <p>Колишній слідчий сказав, що за два роки поліція жодного разу не зверталася до нього за свідченнями і він планує звернутися до ГПУ з проханням долучити повідомлення від Портнова до справи щодо погроз прокурору Божку.</p>
      <p>"Це - пряма підстава для притягнення до відповідальності. Я додатково роздрукую ці матеріали як доказ до того епізоду. Додам, щоб вони в комплексі розглядали", - сказав Горбатюк.</p>
      <p>Також журналісти отримали роздруківки повідомлень з телефону ще одного слідчого з Генпрокуратури за 2017-тий рік, який більше не працює в ГПУ.</p>
      <p>Два роки тому у вересні, слідчий отримав таке повідомлення: "П…р, я уважно спостерігаю за тобою. Спитаю з тебе. На мотузці будеш ходити по клітці. Портнов".</p>
      <figure>
        <img src="https://static2.gazeta.ua/img2/cache/gallery/938/938665_3_w_1200.jpg?v=0"/>
      </figure>
      <figure>
        <img src="https://static2.gazeta.ua/img2/cache/gallery/938/938665_2_w_1200.jpg?v=0"/>
      </figure>
      <p>У Telegram-каналі Портнов підтвердив, що писав Божку: "Друзі, це була саме моя переписка. Листування з прокурором-злочинцем, нахабним, самозакоханим і тупим. І я повторно приєднуюся до всіх слів цього листування за єдиним винятком — прошу генерального прокурора поширити її і на себе".</p>
      <p>Весною 2019-го ДБР відкрило кримінальне провадження за фактом погроз Божку. Водночас у бюро відкрили розслідування й щодо самого прокурора за ініціативою адвокатки Портнова.</p>
      <p>Згодом ГПУ вирішила забрати розслідування щодо погроз Божку від ДБР і передала СБУ.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_policiya-zavela-spravu-schodo-portnova/936952"/>
      </related>
      <blockquote>19 травня цього року, напередодні другого туру президентських виборів, Андрій Портнов повернувся в Україну.<br/>Портнова називають ініціатором розробки "диктаторських законів" від 16 січня 2014-го, які обмежували конституційні права громадян України і були направлені проти Майдану.</blockquote>
    </article>
  </body>
</html>