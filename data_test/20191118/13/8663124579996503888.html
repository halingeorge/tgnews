<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/interv-yu-orbu-zbirnu-ukrayiny-vsi-boyatymut-sya-i-povazhatymut-na-yevro-2020/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-18T13:52:00+00:00"/>
    <meta property="og:title" content="Інтерв’ю. Орбу: «Збірну України всі боятимуться і поважатимуть на Євро-2020»"/>
    <meta property="og:description" content="Екс-гравець збірної України та донецького «Шахтаря» Геннадій Орбу ексклюзивно для «Рейтингу Букмекерів» підсумував результати національної команди в кваліфікації до чемпіонату Європи та поділився очікуваннями від виступу команди Шевченка у фінальній частині турніру."/>
  </head>
  <body>
    <article>
      <h1>Інтерв’ю. Орбу: «Збірну України всі боятимуться і поважатимуть на Євро-2020»</h1>
      <address><time datetime="2019-11-18T13:52:00+00:00">18 Nov 2019, 13:52</time> by <a rel="author">Тарас Гончар</a></address>
      <p>Екс-гравець збірної України та донецького «Шахтаря» Геннадій Орбу ексклюзивно для «Рейтингу Букмекерів» підсумував результати національної команди в кваліфікації до чемпіонату Європи та поділився очікуваннями від виступу команди Шевченка у фінальній частині турніру.</p>
      <figure>
        <img src="https://i1.wp.com/bookmaker-ratings.com.ua/wp-content/uploads/sites/6/2019/11/C4nJrOiVhP8.jpg?w=1440&amp;ssl=1"/>
        <figcaption>Інтерв’ю. Орбу: «Збірну України всі боятимуться і поважатимуть на Євро-2020»</figcaption>
      </figure>
      <p>
        <b>— Вам сподобалася гра збірної України в Сербії?</b>
      </p>
      <p>— Чесно кажучи, я коли дивився футбол у Белграді, у мене склалося враження, що це товариський матч. Глядачів не було. Серби та українці не бігали, а ходили пішки полем. Утім, наша збірна виконала завдання та не програла в останньому матчі відбору, що дозволило нам кваліфікуватися на чемпіонат Європи до першого кошику. Це однозначно успіх!</p>
      <blockquote>Коли дивився футбол у Белграді, у мене склалося враження, що це товариський матч</blockquote>
      <p>
        <b>— Завдяки чому підопічні Шевченка провели весь 2019-й рік без поразок?</b>
      </p>
      <p>— Справа в тому, що зараз таке покоління футболістів, яке грає в Європі, а не в чемпіонаті України. Яремчук, Ярмоленко, Зінченко, Малиновський. Ці футболісти вже набули неоціненного досвіду.</p>
      <p>
        <b>— Проти Сербії не зіграли Зінченко та Степаненко. Чи має збірна гідну заміну основним гравцям?</b>
      </p>
      <p>— Так, Шевченко зараз має обойму з 14-15 гравців, які готові виконувати завдання, які стоять перед ними та підміняти партнерів.</p>
      <p>
        <b>— Чи важливо, що в кваліфікації Євро-2020 Україна буде серед сіяних команд?</b>
      </p>
      <p>— Думаю, що це все другорядне питання. На чемпіонаті Європи не буває слабких суперників. Упевнений, що на будь-якого суперника потрібно буде налаштовуватися. Лише згадайте, як ми виграли в Люксембургу, коли Родрігес на останніх хвилинах забив м’яч у власні ворота. Всі матчі відбуватимуться у такому напруженні. Нам, можливо, випаде Нідерланди чи Данія. Це хіба погані суперники?</p>
      <blockquote>На чемпіонаті Європи варто боротися за вихід з групи. Втім, апетит приходить під час їжі.</blockquote>
      <p>
        <b>— Над чим варто попрацювати збірній України за півроку до чемпіонату Європи?</b>
      </p>
      <p>— Це питання краще адресувати до тренерського штабу Шевченка. Я лише сподіваюся, що всі футболісти збірної вдало проведуть другу частину сезону та підійдуть до Євро-2020 в хорошому фізичному стані і без травм. З усім іншим Андрій Миколайович впорається.</p>
      <p>
        <b>— Який результат чекаєте від збірної на Євро-2020?</b>
      </p>
      <p>— Завдання буде ставити Шевченко. Я думаю, що варто боротися за вихід з групи. Втім, апетит приходить під час їжі.</p>
      <p>
        <b>— Сабо говорить, що бачить збірну України в топ-3 чемпіонату Європи.,.</b>
      </p>
      <p>— Думаю, що рано про це говорити. Давайте дочекаємося принаймні жеребкування груп фінальної частини Євро-2020, а тоді буде видніше.</p>
      <blockquote>Маю надію, що збірна України зробить крок вперед</blockquote>
      <p>
        <b>— Чи зробить Шевченко висновки з провального чемпіонату Європи-2016?</b>
      </p>
      <p>— На мою думку, так. З попереднього Євро, здається, залишилися лише Ярмоленко, Коноплянка, Степаненко та П’ятов. Зараз зовсім інша збірна! Футболісти, які грають в іноземних чемпіонатах, змінили команду. Маю надію, що збірна України зробить крок вперед у порівнянні з минулим чемпіонатом Європи.</p>
      <p>
        <b>— Чи може Євро-2020 стати проривом для нашої збірної та наших гравців?</b>
      </p>
      <p>— Я цього не можу сказати. Все залежатиме від жеребкування, а особливо – від першого матчу. До цього ще далеко, тому поки можу лише сподіватися на хорошу форму та відсутність травм для футболістів.</p>
      <blockquote>Це вже не та збірна, що була чотири роки тому. Можна з оптимізмом дивитися на Євро-2020</blockquote>
      <p>
        <b>— Як гадаєте, в Європі будуть більше поважати збірну України, ніж раніше? Чого лише варта перемога над чинним чемпіоном – Португалією!</b>
      </p>
      <p>— Авжеж-авжеж! Чемпіонат Європи – це особливий турнір, який триває декілька тижнів. Збірну України всі боятимуться і поважатимуть на Євро-2020. Кожен буде максимально налаштовуватися на матч проти українців. У принципі, як і ми на всіх.</p>
      <p>Можна з оптимізмом дивитися на майбутній турнір. Збірна України вже має гравців з досвідом виступів у Лізі чемпіонів і топ-чемпіонатах Європи. Це вже не та збірна, що була чотири роки тому.</p>
      <p>
        <b>— Подейкують, що для Шевченка Євро-2020 буде останнім на чолі збірної…</b>
      </p>
      <p>— Не знаю, куди він піде, зате знаю, що Андрій Миколайович усе зробить, аби збірна успішно виступила. Буде мотивація на 100%, повірте!</p>
      <related>
        <a href="https://bookmaker-ratings.com.ua/bukmekery-pryjmayut-stavky-na-krashhogo-bombardyra-zbirnoyi-ukrayiny-na-chempionati-yevropy-2020/"/>
      </related>
      <related>
        <a href="https://bookmaker-ratings.com.ua/bukmekery-pryjmayut-stavky-na-zavershennya-andriyem-p-yatovym-kar-yery-v-zbirnij-ukrayiny/"/>
      </related>
      <related>
        <h4>Схожі записи</h4>
        <a href="https://bookmaker-ratings.com.ua/bukmekery-pryjmayut-stavky-na-bezprograshnyj-vystup-liverpulya-v-apl-2019-20/"/>
        <a href="https://bookmaker-ratings.com.ua/deputat-prozorist-ruhu-groshej-vid-stavky-do-vyplaty-vygrashu-i-podatkiv-yedynyj-zasib-borot-by-z-tin-ovym-obigom/"/>
        <a href="https://bookmaker-ratings.com.ua/bukmekery-pryjmayut-stavky-na-znyattya-deputats-koyi-nedotorkannosti-z-petra-poroshenka/"/>
      </related>
    </article>
  </body>
</html>