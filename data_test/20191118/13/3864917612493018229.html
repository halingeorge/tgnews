<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2820467-posolstvo-v-kazahstani-privitalo-z-25riccam-skolugimnaziu-47-de-vivcaetsa-ukrainska-mova.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T13:51:00+00:00"/>
    <meta property="og:title" content="Посольство в Казахстані привітало з 25-річчям школу-гімназію №47, де вивчається українська мова"/>
    <meta property="og:description" content="Дипломати Посольства України в Республіці Казахстан взяли участь у відкритому уроці, а також завітали на святковий концерт присвячений 25-и річчю школи-гімназії №47, де вивчається українська мова."/>
  </head>
  <body>
    <article>
      <h1>Посольство в Казахстані привітало з 25-річчям школу-гімназію №47, де вивчається українська мова</h1>
      <h2>Дипломати Посольства України в Республіці Казахстан взяли участь у відкритому уроці, а також завітали на святковий концерт присвячений 25-и річчю школи-гімназії №47, де вивчається українська мова.</h2>
      <address>
        <time datetime="2019-11-18T13:51:00+00:00">18 Nov 2019, 13:51</time>
      </address>
      <p>Про це повідомляє <a href="https://kazakhstan.mfa.gov.ua/ua/press-center/news/76005-diplomati-posolystva-ukrajini-v-respublici-kazahstan-vzyali-uchasty-u-vidkritomu-uroci-a-takozhzavitali-na-svyatkovij-koncert-prisvyachenij-25-i-richchyushkoli-gimnaziji-47">пресслужба </a>диппредставництва.</p>
      <p>«Дипломати Посольства України в Республіці Казахстан взяли участь у відкритому уроці, а також завітали на святковий концерт, присвячений 25-и річчю школи-гімназії №47, яка є єдиним учбовим закладом базової середньої освіти в Центральній Азії, в якому вивчається українська мова», - йдеться у повідомленні. </p>
      <p>Перший секретар ПУ в РК Ігор Мисик привітав учнів та педагогічний колектив школи з ювілеєм. Він закликав школярів Української школи № 47 активніше використовувати можливості двосторонньої міждержавної співпраці в освітній сфері для здобуття вищої освіти в українських навчальних закладах. Запорукою успішного навчання в Україні будуть добрі знання з української мови.</p>
      <figure>
        <img src="https://static.ukrinform.com/photos/2019_11/1574086685-660.jpg"/>
      </figure>
      <p>Святковим подарунком від Посольства стали шкільні посібники з української мови та літератури, географії й історії України у кількості понад 60 примірників.</p>
      <p>Раніше, 15 листопада, дипломати Посольства України в Республіці Казахстан взяли участь у Міжнародному освітньому форумі «Гімназія – світогляд, компетентність, творчість» у м.Нур-Султан. Захід відбувся з нагоди відзначення 25-річчя державного закладу «Комплекс «Дитячий садок-школа-гімназія № 47» м.Нур-Султан, зазначається у повідомленні.</p>
      <p>Як зазначається у повідомленні <a href="https://kazakhstan.mfa.gov.ua/ua/press-center/news/75978-diplomati-posolystva-ukrajini-v-respublici-kazahstan-vzyali-uchasty-u-mizhnarodnomu-osvitnyomu-forumi-gimnazija--svitoglyad-kompetentnisty-tvorchisty">пресслужби </a>дипустанови, радник Посольства О.Кобзистий вручив директорові освітнього закладу О.Тодераш офіційне привітання від Посла України в РК Івана Кулеби. </p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2820391-ukrainska-rodina-v-antalii-vidznacila-10ricca.html">"Українська родина" в Анталії відзначила 10-річчя</a>
      </blockquote>
      <figure>
        <img src="https://static.ukrinform.com/photos/2019_11/1574086720-237.jpg"/>
      </figure>
      <p>У виголошеному привітанні керівника дипустанови було відзначено, що "впродовж чверті століття педагогічний колектив дитячого садка-школи-гімназії створює для юних казахстанців чудові можливості відчувати смак рідної мови великого українського Кобзаря Т.Шевченка, доля якого була тісно пов’язана з казахстанською землею, а тривала взаємовигідна співпраця Посольства з цим закладом стала одним із символів дружніх відносин між нашими країнами".</p>
      <p>
        <i>Фото: пресслужба Посольства України в Республіці Казахстан</i>
      </p>
    </article>
  </body>
</html>