<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109061-Ivan-Geshev%253A-Edna-oligarhichna-grupa-iska-da-se-provali-izborat-mi"/>
    <meta property="og:site_name" content="Канал 3"/>
    <meta property="article:published_time" content="2019-11-18T13:46:00+00:00"/>
    <meta property="og:title" content="Иван Гешев: Една олигархична група иска да се провали изборът ми"/>
    <meta property="og:description" content="Не смятам да се извинявам на някого за това, че няма чувство за хумор, каза избраният за главен прокурор"/>
  </head>
  <body>
    <article>
      <h1>Иван Гешев: Една олигархична група иска да се провали изборът ми</h1>
      <h2>Не смятам да се извинявам на някого за това, че няма чувство за хумор, каза избраният за главен прокурор</h2>
      <address>
        <time datetime="2019-11-18T13:46:00+00:00">18 Nov 2019, 13:46</time>
      </address>
      <p><b>Избраният за главен прокурор Иван Гешев обяви, че целият отпор срещу избора му за главен прокурор лежи на безпринципност, защото става въпрос за опит на една политико-икономическа група да осуети кандидатурата му.</b><br/><br/>"Една група политико-икономическа, олигархична и така нататък, която се притеснява от закона, защото няма практиката да спазва закона, просто не иска да има избор, който на нея не ѝ харесва, иска да се провали изборът и конкретната кандидатура. Ето това е. Не става въпрос за принципност, става въпрос за безпринципност", коментира пред медиите в Русе Гешев, цитиран от БНР.</p>
      <p>Той не възнамерява да се извинява на съдийката Атанаска Дишева,  задето е лишена от чувство за хумор.  По време на повторното гласуване във ВСС Дишева се оплака пред ВСС, че в коридора Гешев й предрекъл блестяща политическа кариера.<br/><br/>"Прочетох, че някой иска да се извиня. Не смятам да се извинявам на някой за това, че този някой няма чувство за хумор. А иначе, дай Боже, и мен така да ме заплашват – че ще имам блестяща политическа кариера. Това обяви Иван Гешев, който преди дни беше преизбран от Висшия съдебен съвет (ВСС) за главен прокурор, по повод призива да се извини на Дишева.<br/><br/>Срещу уличния натиск върху ВСС и очернянето на Иван Гешев се обявиха днес от Асоциацията на прокурорите, които настояват процедурата по избора на Гешев да се финализира и напомнят на съдийската квота, че те не се месят в техните кадрови избори. Според прокурорите някой се опитва тенденциозно да противопоставя съдии срещу прокурори.</p>
      <aside>И следователите застанаха зад избрания за главен прокурор Иван Гешев, който очаква да чуе от президента, че е подписал указ за заемането на поста. Протестиращите, които замеряха ВСС с яйца и кофички кисело мляко, пък отново опитват да притискат Румен Радев с призиви да даде избора на Гешев на КС, както преди това скандираха под прозорците му да не подписва указ. Държавният глава направи точно това, което пожелаха, а според юристи, ако и сега не подпише, а поиска тълкуване от страна на КС, би било груба политическа грешка и погазване на законите в страната.</aside>
      <related>
        <h4>Още по темата</h4>
        <a href="http://kanal3.bg/news/comments/108995-Boyan-Magdalinchev%253A-Rumen-Radev-shte-izdade-ukaz-za-naznachavaneto-na-Ivan-Geshev-%2528VIDEO%2529"/>
        <a href="http://kanal3.bg/news/comments/108886-Plamen-Kirov%253A-Debatat-za-Ivan-Geshev-be-dobre-redzisirano-shou-ot-Lozan-Panov-i-priyateli"/>
        <a href="http://kanal3.bg/news/bulgaria/zakonired/108825-Ivan-Geshev%253A-Kolegite-ne-se-poddadoha-na-politicheski-natisk%252C-blagodarya-im"/>
      </related>
    </article>
  </body>
</html>