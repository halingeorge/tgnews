<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/18/news/cristina-davena-cartoni-animati-pollon-licia-lady-oscar-duets-duets-forever-intervista-popcult-sanremo-2020--1241963/"/>
    <meta property="og:site_name" content="Il Tempo"/>
    <meta property="article:published_time" content="2019-11-18T13:55:49+00:00"/>
    <meta property="og:title" content="Cristina D'Avena: &quot;Oltre i cartoni c'è di più&quot;"/>
    <meta property="og:description" content="Una vita passata a dare voce e anima ai disegni dei cartoni animati. Da 40 anni Cristina D&amp;rsquo;Avena &amp;egrave; l&amp;rsquo;ugola incontrastata delle sigle che accompagnano l&amp;rsquo;infanzia degli italiani"/>
  </head>
  <body>
    <article>
      <h6 class="kicker">POPCULT</h6>
      <h1>Cristina D'Avena: "Oltre i cartoni c'è di più"</h1>
      <address><time datetime="2019-11-18T13:55:49+00:00">18 Nov 2019, 13:55</time> by <a rel="author">Carlo Antini</a></address>
      <p>Una vita passata a dare voce e anima ai disegni dei cartoni animati. Da 40 anni Cristina D’Avena è l’ugola incontrastata delle sigle che accompagnano l’infanzia degli italiani. Da Pollon a Licia, da Lady Oscar ai Puffi, passando per Holly e Benji, Sailor Moon, Alvin e Doraemon. Praticamente tutti i cartoni animati trasmessi dalla tv. Il suo timbro è sinonimo di gioia, spensieratezza e buon umore. A tal punto che lei stessa si sorprende di fronte al calore e all’affetto di un pubblico di ogni età. Nel frattempo Cristina continua a suonare e a fare concerti in giro per l’Italia tra discoteche e feste in piazza. Con l’obiettivo di far trascorrere al suo pubblico due ore di serenità. E con un sogno che le frulla in testa.<br/><b>Cristina D’Avena, cosa si prova a essere la voce dell’infanzia per milioni di italiani?</b><br/>«La verità è che neanche io immaginavo tutto l’affetto che mi circonda. È stata una scoperta entusiasmante che mi ha lasciato a bocca aperta».<br/><b>I dischi «Duets» e «Duets Forever» sono stati campioni di vendite e hanno vinto un disco di platino e due dischi d’oro. Com’è nata l’idea di mettere insieme tanti artisti al servizio delle sue sigle?</b><br/>«È nato tutto a Sanremo nel 2016. I cantanti che incontravo dietro le quinte dell’Ariston mi fermavano e mi chiedevano di cantare con loro le sigle dei cartoni animati più famosi. Ricordo perfettamente Alessio Bernabei che mi si è avvicinato e mi ha chiesto di duettare su “All’arrembaggio”. In quel momento ho capito che nel frattempo era successo qualcosa che non potevo neppure immaginare. E ho deciso di duettare con loro. Per me è stato come realizzare un sogno e devo ringraziare innanzitutto le case discografiche che hanno sempre mostrato grande disponibilità».<br/><b>Com’è andato il reclutamento dei cantanti per i duetti? Hanno accettato tutti subito?</b><br/>«Devo dire che è stato davvero molto divertente. Ma la cosa più esilarante è successa quando ho chiamato Michele Bravi. Mi sono presentata al telefono ma lui non ha creduto che fossi davvero io. Si è fatto una risata e mi ha chiuso il telefono in faccia pensando a uno scherzo. Poi l’ho richiamato ma ho trovato occupato perché probabilmente stava facendo le sue verifiche. Dopo qualche minuto mi ha richiamata e con una vocina flebile flebile mi ha detto: “Non è possibile che mi chiami Cristina D’Avena!”. Alla fine abbiamo duettato su "I Puffi sanno"».<br/><b>Qual è il segreto per restare sulla cresta dell’onda e nel cuore di tutti per oltre 40 anni?</b><br/>«Credo che il segreto consista nel fatto che riesco ancora a emozionarmi quando canto davanti al mio pubblico. In platea vedo tutti così felici e voglio avere la possibilità di continuare a portare gioia e serenità ancora per tanto tempo. E poi quando canto mi commuovo e torno piccola anch’io. È un miracolo che si ripete ogni volta che sono a contatto col mio pubblico».<br/><b>Dal suo punto di vista privilegiato, come sono cambiati i cartoni animati nel corso di questi 40 anni?</b><br/>«I temi affrontati nelle serie animate sono sempre gli stessi e puntano su amore e amicizia. Quella che è cambiata è la struttura di base. Fino a qualche tempo fa al centro di tutto c’era la storia. Il pubblico a casa seguiva le vicende di Candy e di Licia e non poteva perdersi neppure una puntata. Adesso, invece, i cartoni sono più a episodi, più immediati e veloci. Insomma vanno più in fretta. D’altronde anche i bambini di oggi sono più veloci e svegli rispetto a qualche anno fa».<br/><b>Ha mai pensato di sperimentarsi in generi diversi dalle sigle dei cartoni animati?</b><br/>«Il mio pubblico non lo lascerò mai perché ha bisogno di solidi punti di riferimento. I miei fan sono cresciuti con me e io sono cresciuta con loro. Allo stesso tempo, però, potrei fare tante cose diverse. Ci penso a cantare altre canzoni e sarebbe una cosa stimolante per tutti. Ma non le nascondo che già oggi durante i miei concerti dal vivo canto Vasco Rossi e Jovanotti ed è molto bello».<br/><b>A proposito di mostri sacri, a entrare in gara a Sanremo non ci pensa mai?</b> <br/>«Finora non mi è capitata l’occasione giusta ma se arrivasse...ci potrei pensare. Ma non ne faccio un’ossessione, posso tranquillamente vivere senza. Anche perché non le nascondo che il palco dell’Ariston incute un certo timore».<br/><b>Il 31 dicembre uscirà al cinema il film d’animazione «Playmobil» in cui lei doppia il personaggio della Fata Madrina. Sogna un futuro da attrice?</b><br/>«Recitare mi è sempre piaciuto tantissimo. Mi solletica e mi diverte molto. Quando mi propongono di farlo accetto subito perché è una forma d’arte che mi dà gioia. Dal 31 dicembre al cinema sarò la Fata Madrina, un personaggio che salta e fa le giravolte. E insieme a me ci sarà anche J-Ax. Ma non le nascondo che mi piacerebbe anche fare l’attrice in prima persona. Secondo me il canto e la recitazione sono due attività molto vicine tra loro».<br/><b>Di recente ha cantato la sigla della serie tv «La Casa di carta». Nel suo passato c’è anche tanta televisione. Negli anni com’è cambiato il piccolo schermo?</b><br/>«Fino a qualche anno fa in tv c’erano pochi canali. Oggi, invece, si può spaziare e abbiamo la possibilità di guardare tante cose diverse. In passato ho condotto “Buona Domenica” e lo “Zecchino d’oro”. Negli ultimi anni c’è la tendenza a voler fare tutto e subito. C’è molta più competizione e si ha l’ansia di battere gli altri sul tempo».<br/><b>E adesso ce l’ha un sogno nel cassetto?</b><br/>«Mi piacerebbe che scrivessero un musical pensando a me e alla mia vocalità. È da anni che ci penso ma non è ancora arrivata l’offerta giusta. Forse adesso i tempi potrebbero essere finalmente maturi per metterlo in scena. Sarebbe una bella sfida artistica con cui confrontarsi. Sono sempre pronta alle novità e a rimettermi in gioco».</p>
      <related>
        <h4>Articoli Correlati</h4>
        <a href="https://tv.iltempo.it/tv-news/2019/11/14/video/il-backstage-di-cristina-d-avena-per-playmobil-the-movie-1240175/"/>
        <a href="https://tv.iltempo.it/tv-news/2019/10/28/video/festa-per-playmobil-the-movie-con-voci-j-ax-e-cristina-d-avena-1231729/"/>
        <a href="https://tv.iltempo.it/tv-news/2019/10/26/video/festa-roma-cristina-d-avena-e-j-ax-sul-red-carpet-per-playmobil-1231005/"/>
      </related>
    </article>
  </body>
</html>