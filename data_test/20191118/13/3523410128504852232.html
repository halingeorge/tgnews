<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640523/%D8%B1%D8%A7%DB%8C%D8%B2%D9%86%DB%8C-%D8%AF%D9%88%D8%A8%D8%A7%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D9%88-%DA%A9%D8%B1%D9%87%E2%80%8C%D8%AC%D9%86%D9%88%D8%A8%DB%8C-%D8%AF%D8%B1%D8%A8%D8%A7%D8%B1%D9%87-%D9%87%D8%B2%DB%8C%D9%86%D9%87%E2%80%8C%D9%87%D8%A7%DB%8C-%D8%AF%D9%81%D8%A7%D8%B9%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T13:12:00+00:00"/>
    <meta property="og:title" content="رایزنی دوباره آمریکا و کره‌جنوبی درباره هزینه‌های دفاعی"/>
    <meta property="og:description" content="مقام‌های کره‌جنوبی و آمریکا امروز با هدف کاهش شکاف چهار میلیارد دلاری درباره میزان پرداخت سئول برای هزینه‌های میزبانی از نیروهای آمریکایی ..."/>
  </head>
  <body>
    <article>
      <h1>
        <a href="https://www.bultannews.com/fa/news/640523/%D8%B1%D8%A7%DB%8C%D8%B2%D9%86%DB%8C-%D8%AF%D9%88%D8%A8%D8%A7%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D9%88-%DA%A9%D8%B1%D9%87%E2%80%8C%D8%AC%D9%86%D9%88%D8%A8%DB%8C-%D8%AF%D8%B1%D8%A8%D8%A7%D8%B1%D9%87-%D9%87%D8%B2%DB%8C%D9%86%D9%87%E2%80%8C%D9%87%D8%A7%DB%8C-%D8%AF%D9%81%D8%A7%D8%B9%DB%8C">رایزنی دوباره آمریکا و کره‌جنوبی درباره هزینه‌های دفاعی</a>
      </h1>
      <h2>مقام‌های کره‌جنوبی و آمریکا امروز با هدف کاهش شکاف چهار میلیارد دلاری درباره میزان پرداخت سئول برای هزینه‌های میزبانی از نیروهای آمریکایی ...</h2>
      <address><time datetime="2019-11-18T13:12:00+00:00">18 Nov 2019, 13:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، این رایزنی در بحبوحه اعتراضات مردمی که آن را "راهزنی" توصیف کرده‌اند، علیه درخواست آمریکا برای افزایش <b>هزینه‌های دفاعی</b> و حضور نیروهای این کشور در <b>کره‌جنوبی</b> برگزار شده است.</p>
      <p>دونالد ترامپ، رئیس‌جمهوری آمریکا از سئول خواسته تا در هزینه‌های دفاعی و استقرار ۲۸ هزار و ۵۰۰ نیروی آمریکایی در این کشور که به عنوان نیروی بازدارنده مقابل اقدامات کره‌شمالی حضور دارند، سهم بیشتری پرداخت کند.</p>
      <p>گزارش‌های مربوط به درخواست پنج میلیارد دلاری ترامپ از سئول باعث شگفتی مقام‌های کره‌جنوبی شده و امروز گروه‌های مترقی‌خواه علیه این مذاکرات بین سئول و واشنگتن دست به راهپیمایی زده و گفتند این "راهزنی آمریکایی‌های حریص" است.</p>
      <p>گروه مذاکره‌کننده سئول به رهبری یکی از مقام‌های اقتصادی سابق این کشور وارد مذاکره مجدد با آمریکا شده است. جیمز دوهارت، رئیس مذاکره‌کنندگان آمریکایی نیز گفت، کارهای زیادی در این باره باید انجام شود اما اوضاع به نظر خوشبینانه می‌آید.</p>
      <p>در همین حال، یکی از قانونگذاران کره‌جنوبی اوایل ماه جاری میلادی گفته بود، مقام‌های ایالات متحده خواستار دریافت پنج میلیارد دلار در سال شده‌اند که بیش از پنج برابر ۸۹۶ میلیون دلار مورد توافق سئول در سال جاری میلادی است.</p>
      <p>مارک اسپر،‌ وزیر دفاع آمریکا اخیرا پس از دیدار با جئونگ کیونگ دو، وزیر دفاع کره‌جنوبی گفته بود: سئول یک کشور ثروتمند است و باید و می‌تواند پول بیشتری برای هزینه‌های دفاعی و استقرار نیروهای آمریکایی در کره‌جنوبی بپردازد.</p>
      <p>ترامپ مکررا شراکت نامناسب و ناکافی متحدان در هزینه‌های دفاعی را زیر سوال برده و از آن شکایت کرده است. ایالات متحده قرار است مذاکرات جداگانه‌ای برای توافق‌های جدید اشتراک هزینه‌های دفاعی با ژاپن، آلمان و ناتو در سال آتی میلادی داشته باشد.</p>
    </article>
  </body>
</html>