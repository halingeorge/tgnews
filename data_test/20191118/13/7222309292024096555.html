<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/polisens-kampanj-vissa-sexualbrott-uppfattas-vara-sa-vardagliga-att-unga-personer-inte-kanner-ige/"/>
    <meta property="og:site_name" content="HBL"/>
    <meta property="article:published_time" content="2019-11-18T13:52:00+00:00"/>
    <meta property="og:title" content="Polisens kampanj: Vissa sexualbrott uppfattas vara så &quot;vardagliga&quot; att unga personer inte känner igen dem"/>
    <meta property="og:description" content="Polisen uppmanar unga att berätta om sexualbrott. Sexualbrottslingar har ofta flera offer och varje tips är viktigt."/>
  </head>
  <body>
    <article>
      <h1>Polisens kampanj: Vissa sexualbrott uppfattas vara så "vardagliga" att unga personer inte känner igen dem</h1>
      <h2>Polisen uppmanar unga att berätta om sexualbrott. Sexualbrottslingar har ofta flera offer och varje tips är viktigt.</h2>
      <address><time datetime="2019-11-18T13:52:00+00:00">18 Nov 2019, 13:52</time> by <a rel="author">SPT</a></address>
      <p>Den här veckan publicerar Polisen inlägg på Instagram och Facebook som ska hjälpa unga att förstå vad sexualbrott är och berätta om dem. Polisen får ständigt höra om skadliga handlingar, men som ungdomarna själva sällan uppfattar som sexualbrott, skriver Polisstyrelsen i ett pressmeddelande.</p>
      <p>Även om du är generad eller skäms, kom ihåg att du är ett offer för ett brott. Berätta om händelserna för en vuxen du litar på, exempelvis en förälder, sjuksköterska eller annan stödperson. De vuxna hjälper dig att kontakta polisen och göra en polisanmälan. Du kan också kontakta polisen direkt.</p>
      <p>Berätta eller antyd inte för den andra parten att du har berättat om händelserna. Det bästa sättet är att inte alls reagera.</p>
      <p>Sluta kommunicera med den andra parten. Svara inte på samtal eller meddelanden, även om du utpressas eller hotas.</p>
      <p>Spara alla konversationer, bilder och kontaktinformation som kan hjälpa under utredningen. Ta en skärmbild av användarprofilen, konversationerna och de utbytta bilderna och anteckna användarens användarnamn, webbtjänsterna och tidpunkten för kontakterna.</p>
      <p>Källa: Polisstyrelsen.</p>
      <p>– Unga personer kan tycka att bilder på sexualorgan eller störande meddelanden som skickas av okända personer är så vardagliga eller känns så obetydliga att det inte är värt att nämna, säger Saara Asmundela, utredningsledare för sexualbrott vid polisinrättningen i Helsingfors, i pressmeddelandet.</p>
      <figure>
        <embed-post data-src="https://www.instagram.com/p/B5AKzuAogyi" data-service="Instagram"/>
      </figure>
      <p>Enligt Polisen kan skamkänslor hindra den unga från att berätta om situationen, särskilt om förövaren har lyckats övertala den unga personen till obehagliga handlingar. Förövaren kan också ta till hot.</p>
      <p>– Det är förståeligt att ungdomarna tycker att det är svårt att berätta om sexuella kontakter. Men det är värt att berätta om saker även om de känns obetydliga. En sexualbrottsling har ofta många offer, och varje tips och liten upplysning är värdefulla för polisen, säger Asmundela.</p>
    </article>
  </body>
</html>