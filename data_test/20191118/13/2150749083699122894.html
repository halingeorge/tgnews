<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/morskiy-tribunal-oon-21-listopada-rozglyane-spravu-proti-rosiyi/"/>
    <meta property="og:site_name" content="Прямий"/>
    <meta property="article:published_time" content="2019-11-18T13:31:00+00:00"/>
    <meta property="og:title" content="Морський трибунал ООН 21 листопада розгляне справу проти Росії"/>
    <meta property="og:description" content="Арбітражний трибунал Міжнародного суду ООН 21 листопада проведе перші слухання у справі щодо порушення імунітету трьох українських військово-морських"/>
  </head>
  <body>
    <article>
      <h1>Морський трибунал ООН 21 листопада розгляне справу проти Росії</h1>
      <address>
        <time datetime="2019-11-18T13:31:00+00:00">18 Nov 2019, 13:31</time>
      </address>
      <p>
        <b>Арбітражний трибунал Міжнародного суду ООН 21 листопада проведе перші слухання у справі щодо порушення імунітету трьох українських військово-морських суден та 24 членів їхніх екіпажів за Конвенцією ООН з морського права.</b>
      </p>
      <p>Про це на своїй сторінці у <a href="https://www.facebook.com/lana.zerkal">Facebook</a> повідомила заступник міністра закордонних справ України Олена Зеркаль.</p>
      <p>Зеркаль зазначила, що "поки "Нікополь", "Бердянськ" і "Яни Капу" прямують додому в Одесу, команда Міністерства закордонних справ прямує в Гаагу". Як відомо, очікується, що Москва поверне Києву захоплені біля Керченської протоки українські кораблі 18 листопада.</p>
      <p>Зеркаль нагадала, що Міжнародний трибунал з морського права 25 травня 2019 року на запит України зобов‘язав Росію негайно повернути під контроль України "Нікополь", "Бердянськ" і "Яни Капу" та 24 членів їхніх екіпажів.</p>
      <p>"Проте наказ Міжнародного трибуналу не був і не є самоціллю. Наша мета — встановлення порушення права, відновлення його і отримання належної компенсації", - заявила заступниця міністра.</p>
      <p>Вона провела паралель з відомою справою щодо "Арктік Санрайз" (Нідерланди проти Росії), у якій арбітражний трибунал визнав порушення Росією Конвенціїї ООН з морського права та зобов’язав сплатити компенсацію на користь королівства Нідерланди.</p>
      <p>"Ми також збираємося пройти цей шлях і довести всьому світу і арбітражному трибуналу, що прохід 25 листопада 2018 року був мирним і законним, а дії Російської Федерації, в тому числі щодо кримінального переслідування наших моряків, є порушенням норм міжнародного права", - резюмувала Зеркаль.</p>
      <p>Нагадаємо, що<a href="https://prm.ua/prikordonni-korabli-rf-protaranili-korabel-vms-ukrayini-u-azovskomu-mori/"> 25 листопада 2018 року російські кораблі в Керченській протоці атакували українські катери "Бердянськ", "Нікополь" та буксир "Яни Капу",</a> які здійснювали плановий перехід від порту Одеси до порту Маріуполя. Під час агресивних дій Росії 24 українських моряки були захоплені в полон, троє з них зазнали поранень.</p>
      <p>Міжнародний трибунал з морського права 25 травня 2019 р. <a href="https://prm.ua/sprava-polonenih-moryakiv-mizhnarodniy-tribunal-z-morskogo-prava-zobov-yazav-rf-povernuti-polonenih-ta-korabli/">зобов'язав Росію негайно звільнити всіх моряків, а також повернути Україні кораблі.</a></p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонених моряки.</p>
      <p>Зараз кораблі буксируються з порту Керч до погодженого місця передачі українській стороні, яка відбудеться 18 листопада.</p>
      <p>Також російський адвокат Микола Полозов розповів, що <a href="https://prm.ua/v-okupovaniy-kerchi-slidchiy-oformlyuye-pidpravku-ukrayinskih-kateriv-advokat/">слідчий у справі українських моряків перебуває зараз в Керчі, де досі залишалися захоплені Росією українські військові катери.</a></p>
      <p>А 18 листопада у Міністерстві Закордонних Справ Росії <a href="https://prm.ua/rosiya-peredala-ukrayini-zahopleni-korabli/">підтвердили передачу Україні кораблів "Бердянськ", "Нікополь" і "Яни Капу", які були захоплені державою-агресором внаслідок провокації з боку РФ.</a></p>
      <related>
        <h4>Схожі новини</h4>
        <a href="https://prm.ua/rosiya-protyagom-roku-porushila-ukrayinskiy-povitryaniy-prostir-34-tisyachi-raziv-zmi/"/>
        <a href="https://prm.ua/gorilo-palalo-u-siriyi-kurdi-atakuvali-rosiyskiy-btr/"/>
        <a href="https://prm.ua/ukrayina-ne-zatsikavlena-u-mozhlivomu-rozpadi-rosiyi-pristayko/"/>
      </related>
    </article>
  </body>
</html>