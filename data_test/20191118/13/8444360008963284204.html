<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/ithaki-ton-skotose-sto-ksylo-ti-oplise-to-xeri-tou-drasti/2918268/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T13:55:46+00:00"/>
    <meta property="og:title" content="Ιθάκη: Τον σκότωσε στο ξύλο – Τι όπλισε το χέρι του δράστη"/>
    <meta property="og:description" content="Συγκλονισμένη παραμένει η κοινωνία στην Ιθάκη από το έγκλημα που σημειώθηκε το βράδυ του Σαββάτου (16.11.2019). Ένας 54χρονος σκότωσε έναν 40χρονο μέσα σε ένα ξενοδοχείο. Αποκαλυπτική είναι η μαρτυρία γείτονα του φερόμενου ως δράστη του φρικτού εγκλήματος. Τα προβλήματα του 54χρονου με τη σύζυγό του και η επιμέλεια του παιδιού."/>
  </head>
  <body>
    <article>
      <h1>Ιθάκη: Τον σκότωσε στο ξύλο – Τι όπλισε το χέρι του δράστη</h1>
      <h2>Συγκλονισμένη παραμένει η κοινωνία στην Ιθάκη από το έγκλημα που σημειώθηκε το βράδυ του Σαββάτου (16.11.2019). Ένας 54χρονος σκότωσε έναν 40χρονο μέσα σε ένα ξενοδοχείο. Αποκαλυπτική είναι η μαρτυρία γείτονα του φερόμενου ως δράστη του φρικτού εγκλήματος. Τα προβλήματα του 54χρονου με τη σύζυγό του και η επιμέλεια του παιδιού.</h2>
      <address><time datetime="2019-11-18T13:55:46+00:00">18 Nov 2019, 13:55</time> by <a rel="author">kostas.papadopoulos</a></address>
      <p>Γείτονας του 54χρονου στην Ιθάκη μιλώντας στο newsit.gr ανέφερε ότι υπήρξε κάποιος διαπληκτισμός μεταξύ των δύο ανδρών και προφανώς ο φερόμενος ως δράστης <a href="https://www.newsit.gr/egklhma/ithaki-ksylokopise-mexri-thanatou-ton-erasti-tis-gynaikas-tou/2917958/">χτύπησε μέχρι θανάτου τον άτυχο 40χρονο.</a> Σύμφωνα με τον ίδιο οι δύο άνδρες δεν πρέπει να γνωρίζονταν μεταξύ τους, ενώ ο νεκρός δεν είναι ελληνικής καταγωγής. Όπως εξήγησε ο γείτονας του φερόμενου ως δράστη, ο 54χρονος είχε εδώ και καιρό προβλήματα στη σχέση του με τη σύζυγό του και συχνά διαπληκτίζονταν για το ποιος θα πάρει την επιμέλεια του παιδιού τους. «Δεν αρνιόταν να χωρίσει, αλλά είχε πρόβλημα με το παιδί διότι η σύζυγος ήθελε να το πάρει» ανέφερε.</p>
      <h3>Το χρονικό του εγκλήματος</h3>
      <p>Το άγριο έγκλημα έγινε το βράδυ του Σαββάτου (16.11.2019). Σύμφωνα όσα έχουν γίνει γνωστά, ένας 54χρονος ξυλοκόπησε μέχρι θανάτου 40χρονο, διότι πίστευε πως ήταν ο εραστής της γυναίκας του σε ένα ξενοδοχείο στην Ιθάκη. Οι δύο άνδρες είχαν καβγά, όμως η κατάσταση πήρε ανεξέλεγκτη τροπή. Ο 54χρονος τον χτυπούσε με γροθιές στο κεφάλι και το σώμα, με αποτέλεσμα να τον σκοτώσει!</p>
      <p>Πληροφορίες αναφέρουν επίσης ότι η 42χρονη γυναίκα του, η οποία ήταν παρούσα στο άγριο έγκλημα, πρόσφερε τις πρώτες βοήθειες στο θύμα και στη συνέχεια έφυγε<b>,</b> γιατί νόμιζε ότι κοιμόταν. Το μεσημέρι της Κυριακής (17.11.2019), τον βρήκε νεκρό. Τότε, ειδοποίησε τις Αρχές, αλλά και το οικείο Κέντρο Υγείας, όμως ήταν ήδη πολύ αργά για τον 40χρονο.</p>
      <p>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας.</p>
      <h3>Η ανακοίνωση της ΕΛ.ΑΣ. για το έγκλημα στην Ιθάκη</h3>
      <p>«Εξιχνιάστηκε άμεσα, μετά από συστηματική και εμπεριστατωμένη έρευνα του Τμήματος Ασφαλείας Αργοστολίου σε συνεργασία με το Αστυνομικό Τμήμα Ιθάκης, υπόθεση θανατηφόρου σωματικής βλάβης σε βάρος 40χρονου αλλοδαπού στην Ιθάκη.</p>
      <p>Για την υπόθεση σχηματίσθηκε δικογραφία για τα κατά περίπτωση αδικήματα, της πρόκλησης θανατηφόρου σωματικής βλάβης και της έκθεσης, σε βάρος 54χρονου ημεδαπού και 42χρονης αλλοδαπής, οι οποίοι συνελήφθησαν σήμερα (17-11-2019) τις μεσημβρινές ώρες.</p>
      <p>Ειδικότερα, όπως προέκυψε από την μέχρι στιγμής αστυνομική έρευνα, ο 54χρονος, χθες (16.11.2019) το μεσημέρι, μετά από διαπληκτισμό που είχε με τον 40χρονο, παρουσία της 42χρονης, τον χτύπησε με γροθιές στο κεφάλι και το σώμα, με αποτέλεσμα τον θανάσιμο τραυματισμό του.</p>
      <p>Η 42χρονη αλλοδαπή, βρήκε νεκρό τον 40χρονο, σήμερα (17.11.2019) το μεσημέρι σε δωμάτιο ξενοδοχείου στην Ιθάκη και ενημέρωσε σχετικά το Αστυνομικό Τμήμα Ιθάκης και το αντίστοιχο Κέντρο Υγείας.</p>
      <p>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας”.</p>
      <p>Ρεπορτάζ: Μάριος Αραβαντινός</p>
    </article>
  </body>
</html>