<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/timoshenko-pishla-do-konstituciynogo-sud-iz-zakonoprojektom-pro-rinok-zemli-640704.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T13:19:00+00:00"/>
    <meta property="og:title" content="Тимошенко пішла до Конституційного суд із законопроєктом про ринок землі"/>
    <meta property="og:description" content="Лідерка партії та голова фракції «Батьківщина» у Раді має намір просити Конституційний суд оцінити конституційність запуску ринку землі без проведення референдуму"/>
  </head>
  <body>
    <article>
      <h1>Тимошенко пішла до Конституційного суд із законопроєктом про ринок землі</h1>
      <address>
        <time datetime="2019-11-18T13:19:00+00:00">18 Nov 2019, 13:19</time>
      </address>
      <h4>Лідерка партії та голова фракції «Батьківщина» у Раді має намір просити Конституційний суд оцінити конституційність запуску ринку землі без проведення референдуму</h4>
      <p>Лідер партії Всеукраїнське об'єднання «Батьківщина» Юлія Тимошенко звернулася до Конституційного Суду з проханням невідкладно розглянути подання щодо законопроєкту про ринок землі. Про це Тимошенко заявила на пресконференції у понеділок, 18 листопада, <a href="https://ba.org.ua/yuliya-timoshenko-zvernulasya-do-konstitucijnogo-sudu-z-proxannyam-nevidkladno-rozglyanuti-podannya-batkivshhini-shhodo-rozprodazhu-zemli/">повідомляє пресслужба партії</a>.</p>
      <p>«Наша перша лінія захисту – Конституційний суд. Сподіваємося на рішення, що без референдуму та без урахування думки народу у Верховній Раді не може розглядатися жоден законопроєкт про розпродаж сільськогосподарської землі», – наголосила Тимошенко.</p>
      <p>За її словами, ухвалені Верховною Радою закони, що відкривають ринок землі для іноземців, суперечать десяти нормам Конституції України.</p>
      <p>Застосування Конституційним судом режиму невідкладності дозволить зупинити, за словами Тимошенко, «розпродаж землі іноземцям».</p>
      <p>«Якщо до другого читання Конституційний Суд винесе законне рішення та скаже, що не можна ухвалювати закони без всеукраїнського референдуму – Україна буде врятована. Врятовані будуть і фермери, і виробники, і села», – пояснила політик.</p>
      <p>Як повідомлялось, 13 листопада Верховна Рада ухвалила у першому читанні законопроєкт про ринок землі (№2178-10). Його підтримали 240 народних депутатів.</p>
      <p>Проєкт закону, зокрема, передбачає з 1 жовтня 2020 року скасування заборони на продаж землі.</p>
      <p>Очікується, що особами, які можуть набувати право власності на земельні ділянки сільськогосподарського призначення, є громадяни України, територіальні громади, держава, юридичні особи України та іноземні громадяни і особи без громадянства у разі набуття в порядку спадкування та обов'язком відчужити ділянку протягом року.</p>
      <p>У серпні 2019 року набуло чинності рішення ЄСПЛ, згідно з яким мораторій на обіг земель сільськогосподарського призначення в Україні порушує права українських громадян у частині вимог Європейської конвенції з прав людини.</p>
      <p>Нагадаємо, 13 листопада Верховною Радою <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">закон про продаж землі було ухвалено</a> у першому читанні. «За» проголосувало 240  депутатів.</p>
      <p>14 листопада Верховна Рада України в першому читанні підтримала законопроект № 2195, який пропонує <a href="https://glavcom.ua/news/nardepi-pidtrimali-prodazh-zemli-cherez-internet-639979.html">дозволити продаж землі на електронних аукціонах</a>.</p>
      <p>Голова Верховної Ради Дмитро Разумков припускає, що <a href="https://glavcom.ua/country/politics/razumkov-referendum-pro-rinok-zemli-mozhe-vidbutisya-do-2024-roku-640038.html">референдум щодо ринку землі може відбутися раніше за 2024 рік,</a> але не між першим і другим читаннями відповідного законопроєкту.</p>
      <p>Як повідомлялося, у Зеленського переконані: <a href="https://glavcom.ua/news/u-zelenskogo-perekonani-chorniy-rinok-zemli-vinik-vnaslidok-moratoriyu-640337.html">«чорний ринок» землі виник внаслідок мораторію.</a></p>
      <p>Раніше заступник міністра розвитку економіки, торгівлі і сільського господарства Тарас Висоцький заявив, що недопуск іноземців до купівлі землі сільгосппризначення в Україні <a href="https://glavcom.ua/economics/finances/minekonomiki-nedopusk-inozemciv-do-kupivli-zemli-galmuje-zrostannya-vvp-ukrajini-640063.html">гальмуватиме зростання ВВП України на 0,5% в рік.</a></p>
      <related>
        <a href="https://glavcom.ua/economics/finances/nishchivniy-variant-dlya-ukrajini-timoshenko-prokomentuvala-import-elektroenergiji-z-rf-639943.html"/>
        <a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html"/>
        <a href="https://glavcom.ua/country/society/rinok-zemli-timoshenko-blagaje-deputativ-shamenutisya-639584.html"/>
      </related>
    </article>
  </body>
</html>