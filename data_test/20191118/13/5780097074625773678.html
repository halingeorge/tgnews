<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191118-%E1%9E%85%E1%9E%B7%E1%9E%93%E1%9E%9F%E1%9F%92%E1%9E%93%E1%9E%BE%E1%9E%A2%E1%9E%B6%E1%9E%98%E1%9F%81%E1%9E%9A%E1%9E%B7%E1%9E%80%E1%9E%B2%E1%9F%92%E1%9E%99%E1%9E%88%E1%9E%94%E1%9F%8B%E1%9E%94%E1%9E%84%E1%9F%92%E1%9E%80%E1%9E%9A%E1%9E%BF%E1%9E%84%E1%9E%93%E1%9F%85%E1%9E%9F%E1%9E%98%E1%9E%BB%E1%9E%91%E1%9F%92%E1%9E%9A%E1%9E%85%E1%9E%B7%E1%9E%93%E1%9E%81%E1%9E%B6%E1%9E%84%E1%9E%8F%E1%9F%92%E1%9E%94%E1%9E%BC%E1%9E%84"/>
    <meta property="og:site_name" content="RFI"/>
    <meta property="article:published_time" content="2019-11-18T13:13:10+00:00"/>
    <meta property="og:title" content="ចិនស្នើអាមេរិកឲ្យឈប់បង្ករឿងនៅសមុទ្រចិនខាងត្បូង"/>
    <meta property="og:description" content="នៅ​ថ្ងៃ​ចន្ទ ទី១៨ វិច្ឆិកា ប្រទេស​ចិន​បាន​អំពាវនាវ​ដល់​អាមេរិក​ឲ្យ​បញ្ឈប់​សកម្មភាព​បង្ហាញ​សាច់ដុំ​នៅ​ក្នុង​សមុទ្រចិនខាងត្បូង។ ការ​អំពាវនាវ​នេះ​បាន​ធ្វើ​ឡើង​ដោយ​រដ្ឋមន្រ្តី​ក្រសួងការពារជាតិ​ចិន​លោក​វ៉ី ហ្វឹងហឺ​នៅ​ក្នុង​កិច្ចប្រជុំ​បិទ​ទ្វារ​ថ្នាក់​រដ្ឋមន្រ្តី​ការពារជាតិ​នៃ​ក្រុមប្រទេស​អាស៊ាន​រៀបចំ​ក្នុង​ទីក្រុង​បាងកក..."/>
  </head>
  <body>
    <article>
      <h1>ចិនស្នើអាមេរិកឲ្យឈប់បង្ករឿងនៅសមុទ្រចិនខាងត្បូង</h1>
      <address><time datetime="2019-11-18T13:13:10+00:00">18 Nov 2019, 13:13</time> by <a rel="author">គួច គន្ធារ៉ា</a></address>
      <p>
        <b>នៅ​ថ្ងៃ​ចន្ទ ទី១៨ វិច្ឆិកា ប្រទេស​ចិន​បាន​អំពាវនាវ​ដល់​អាមេរិក​ឲ្យ​បញ្ឈប់​សកម្មភាព​បង្ហាញ​សាច់ដុំ​នៅ​ក្នុង​សមុទ្រចិនខាងត្បូង។ ការ​អំពាវនាវ​នេះ​បាន​ធ្វើ​ឡើង​ដោយ​រដ្ឋមន្រ្តី​ក្រសួងការពារជាតិ​ចិន​លោក​វ៉ី ហ្វឹងហឺ​នៅ​ក្នុង​កិច្ចប្រជុំ​បិទ​ទ្វារ​ថ្នាក់​រដ្ឋមន្រ្តី​ការពារជាតិ​នៃ​ក្រុមប្រទេស​អាស៊ាន​រៀបចំ​ក្នុង​ទីក្រុង​បាងកក ប្រទេស​ថៃ។ ទន្ទឹម​នឹង​ស្នើ​អាមេរិក​ឲ្យ​ឈប់​លូកដៃ​បង្ក​រឿង​នៅ​ក្នុង​សមុទ្រចិនខាងត្បូង ចិន​ក៏​បាន​អំពាវនាវ​ឲ្យ​អាមេរិក​ឈប់​បន្ថែម​ភាព​មិន​ប្រាកដប្រជា​ថ្មី​ស្តីពី​បញ្ហា​តៃវ៉ាន់​ដែរ។</b>
      </p>
      <p>កំណត់សម្គាល់​របស់​រដ្ឋមន្រ្តី​ក្រសួងការពារជាតិ​ចិន​លោក​វ៉ី ហ្វឹងហឺ​ជា​ការ​ឆ្លើយ​តប​នឹង​សមភាគី​អាមេរិក​លោក​ម៉ាក អេស្ភ័រ​ដែល​កាល​ពី​ថ្ងៃ​អាទិត្យ ទី១៧ វិច្ឆិកា​បាន​ចោទ​ចិន​ជា​សាធារណៈ​ពី​បទ​ប្រើ​យុទ្ធសាស្រ្ត​បង្ខិតបង្ខំ និង​បំភិតបំភ័យ​ដើម្បី​ពន្លឿន​កម្មវត្ថុ​របស់​ខ្លួន​នៅ​ក្នុង​តំបន់។ អ្នក​នាំ​ពាក្យ​ក្រសួង​ការពារជាតិ​ចិន​លោក​វូ ជាំង​បាន​ឲ្យ​ដឹង​ថា លោក​វ៉ី ហ្វឹងហឺ​បាន​ជំរុញ​លោក​ម៉ាក អេស្ភ័រ​ឲ្យ​ឈប់​ដំឡើង​សាច់ដុំ និង​បញ្ឈប់​ការ​បង្ក​រឿង រួម​ទាំង​ចិញ្ចឹម​ភាព​តានតឹង​នៅ​ក្នុង​សមុទ្រចិន​ខាងត្បូង។ ទាក់ទង​នឹង​សំណួរ​ដែល​ចង់​ដឹង​ថា តើ​ប្រមុខ​ការពារជាតិ​ចិន​រងចាំ​អ្វី​ពី​សមភាគី​អាមេរិក លោក​វូ ជាំង​បាន​ឆ្លើយ​ថា អាមេរិក​ត្រូវ​បញ្ឈប់​ការ​លូកដៃ​នៅ​ក្នុង​សមុទ្រចិន​ខាងត្បូង និង​ឈប់​ធ្វើ​សកម្មភាព​យោធា​នៅ​ក្នុង​ដែនទឹក​នោះ។</p>
      <p>គួរ​រម្លឹក​ថា​ក្នុង​រយៈពេល​ចុង​ក្រោយ​នេះ អាមេរិក​ឧស្សាហ៍​បញ្ជូន​នាវាចម្បាំង​ទៅ​កាន់​ច្រកសមុទ្រ​តៃវ៉ាន់​ដោយ​បាន​លើក​ឡើង​ពី​ការ​គោរព​ច្បាប់អន្តរជាតិ និង​ការ​ការពារ​សេរីភាព​ធ្វើ​ចរាចរ​ផ្លូវសមុទ្រ។ តែ​ប៉េកាំង​បាន​មើល​ឃើញ​ទង្វើ​របៀប​នេះ​ថា​ជា​ការ​បង្ក​រឿង។ អ្វី​ជា​ការ​កត់សម្គាល់ ប្រតិកម្ម​របស់​ចិន​ពេល​នេះ​បាន​ធ្វើ​ឡើង ខណៈ​ដែល​នាវា​ដឹកយន្តហោះចម្បាំង​ទី២ របស់​ចិន​បាន​ផ្តើម​បេសកកម្ម​សាកល្បង​នៅ​ក្នុង​សមុទ្រចិន​ខាងត្បូង​ដោយ​ធ្វើ​ដំណើរ​ឆ្លង​កាត់​ច្រកសមុទ្រ​តៃវ៉ាន់។ ទង្វើ​របៀប​នេះ​ត្រូវ​បាន​ទីក្រុង​តៃប៉ិក​បរិហារ​ដោយ​ចាត់​ទុក​ជា​សមយុទ្ធ​បំភិតបំភ័យ។ តែ​ទីក្រុង​ប៉េកាំង​បាន​ឆ្លើយ​បក​វិញ​ថា បេសកកម្ម​សាកល្បង​នេះ​ជា​ការ​ធ្វើ​តេស្ត​ស្រាវជ្រាវ​ផ្នែក​វិទ្យាសាស្រ្ត​សុទ្ធសាធ ពោល​គ្មាន​សំដៅ​លើ​ផ្ទាំងស៊ីប​ណា​មួយ ហើយ​ក៏​គ្មាន​ជាប់​ទាក់ទង​នឹង​ស្ថានភាព​បច្ចុប្បន្ន​ដែរ៕</p>
    </article>
  </body>
</html>