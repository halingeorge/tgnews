<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/fc-bosch-diep-stof-raar-racisme-statement-reactie-was-blunder/"/>
    <meta property="og:site_name" content="Sportnieuws"/>
    <meta property="article:published_time" content="2019-11-18T13:37:13+00:00"/>
    <meta property="og:title" content="FC Den Bosch komt terug op 1e reactie over kraaien: ‘Blunder’"/>
    <meta property="og:description" content="Keuken Kampioen Divisionist FC Den Bosch is maandagmiddag op de website diep door het stof gegaan voor het ‘snelle statement’ van zondag. De club noemde de reactie op de racistische spreekkoren ‘een blunder’. “We bieden daarvoor onze excuses aan.” Excelsior-aanvaller Ahmad Mendes Moreira van Excelsior werd zondag in De Vliert in Den Bosch racistisch bejegend…"/>
  </head>
  <body>
    <article>
      <h1>FC Den Bosch komt terug op 1e reactie over kraaien: ‘Blunder’</h1>
      <address>
        <time datetime="2019-11-18T13:37:13+00:00">18 Nov 2019, 13:37</time>
      </address>
      <p>
        <b>Keuken Kampioen Divisionist FC Den Bosch is maandagmiddag op de website diep door het stof gegaan voor het 'snelle statement' van zondag. De club noemde de reactie op de racistische spreekkoren 'een blunder'. "We bieden daarvoor onze excuses aan."</b>
      </p>
      <p>Excelsior-aanvaller Ahmad Mendes Moreira van Excelsior werd zondag in De Vliert in Den Bosch racistisch bejegend door een deel van de aanhang van de thuisploeg. Meteen na het duel, dat korte tijd werd stilgelegd door arbiter Gerrets, verdedigde FC Den Bosch het racistische gedrag van de eigen fans.<br/><br/><b>'Niet erg'</b><br/>FC Den Bosch sprak van 'kraaiengeluiden' die dateren uit de tijd dat Hans Kraay jr. voor de club speelde. "Iedere buitenspeler van de tegenstander die aan de kant van De Vliert-tribune aan de bal is, wordt met regelmaat 'getrakteerd' op zo’n 'kraaienconcert'", zei de Bossche club.<br/><br/>Maandag gaf FC Den Bosch tekst en uitleg. Ook volgden er excuses. "We zijn diep geschrokken naar aanleiding van de gesprekken, die maandagochtend zijn gevoerd met de spelersgroep en andere betrokkenen", meldt de club op de website. "Er blijken zondag wel degelijk racistische uitlatingen te zijn gedaan vanaf de tribune. De club doet verder onderzoek naar wat er feitelijk is gebeurd en zal alles in het werk stellen om de personen die zich schuldig hebben gemaakt aan dit grensoverschrijdend gedrag te achterhalen en te straffen."<br/><br/><b>Actieplan</b><br/>Daar bleef het niet bij. "FC Den Bosch gaat met een totaalaanpak, en in samenspraak met alle betrokkenen in en rondom de club, schouder aan schouder, actief op zoek naar manieren om de misstanden, waaraan een deel van de achterban zich schuldig heeft gemaakt, grondig aan te pakken en uit te bannen. De club komt in de loop van de week met een 1e actieplan."</p>
    </article>
  </body>
</html>