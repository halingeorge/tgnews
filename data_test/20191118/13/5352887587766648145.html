<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/minima-supratimo-apie-antibiotikus-diena-1750683/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T13:27:00+00:00"/>
    <meta property="og:title" content="Minima supratimo apie antibiotikus diena"/>
    <meta property="og:description" content="Reklama"/>
  </head>
  <body>
    <article>
      <h1>Minima supratimo apie antibiotikus diena</h1>
      <address><time datetime="2019-11-18T13:27:00+00:00">18 Nov 2019, 13:27</time> by <a rel="author">ULAC</a></address>
      <p>Reklama</p>
      <p><b>Šiandien – lapkričio 18 d. – minima Europos supratimo apie antibiotikus diena, kurios tema „Antimikrobinis atsparumas ir antimikrobinių medžiagų naudojimas ligoninėse“. Taip siekiama atkreipti visų dėmesį į atsakingą ir tinkamą antibiotikų vartojimą bei stabdyti mikroorganizmų atsparumo antibiotikams plitimą ir išsaugoti antibiotikų veiksmingumą ateities kartoms.</b><br/> <br/>Europos ligų prevencijos ir kontrolės centras, siekdamas išsiaiškinti sveikatos priežiūros darbuotojų žinias, požiūrį ir elgseną, susijusią su antibiotikų vartojimu bei mikroorganizmų atsparumu antibiotikams, 2019 m. vykdė pirmąjį tyrimą, kurio metu buvo apklausti 30 ES/EEE šalių įvairių sričių specialistai. „Nors atliktas tyrimas rodo, kad bendros žinios apie atsparumą antimikrobiniams vaistams yra geros, tačiau reikia pastangų visą tai įgyvendinti praktikoje. Visų pirma kalbant apie receptų išrašymo mažinimą ir infekcijų prevencijos gerinimą, rengiant mokymus ir teikiant rekomendacijas“, - pažymėjo Europos Komisaras Vytenis Andriukaitis, atsakingas už sveikatą ir maisto saugą. Pasak V. Andriukaičio, sveikatos priežiūros darbuotojai yra pagrindiniai kovos su antimikrobiniu atsparumu dalyviai.<br/> <br/>„Gauti tyrimo duomenys apie pagrindinius sveikatos priežiūros darbuotojų ir atsparumo antibiotikams klausimus visose ES / EEE šalyse gali būti naudojami kuriant intervencijas, siekiant užtikrinti protingą antibiotikų vartojimą, daugiausia dėmesio skiriant sveikatos priežiūros darbuotojų elgesio pakeitimui ir praktikai“, – teigė Europos ligų prevencijos ir kontrolės centro direktorė Andrea Ammon. Pasak jos, kad išsaugotume antibiotikų veiksmingumą, kiekvienas turime prisidėti prie atsparumo antibiotikams plitimo mažinimo. Norėdami prisidėti prie šios problemos sprendimo mes visi galime tapti „antibiotikų saugotojais“. Tereikia įsipareigoti sau ir keisti savo veiksmus, siekiant išsaugoti antibiotikų veiksmingumą ateityje.<br/> <br/>Užkrečiamųjų ligų ir AIDS centro medikai prisideda prie tarptautinių organizacijų – Europos ligų prevencijos ir kontrolės centro, Pasaulio sveikatos organizacijos – kviesti visas šalis suvienyti jėgas kovai su antimikrobiniu atsparumu ir apjungti žmonių sveikatos, gyvūnų sveikatos ir aplinkos sektorių pastangas plėtojant tarpžinybinį bendradarbiavimą.  <br/> <br/>Europos ligų prevencijos ir kontrolės centro duomenimis, kasmet Europoje nuo infekcijų, sukeltų antibiotikams atsparių mikroorganizmų, miršta 33 000 žmonių. Atliktų tyrimų duomenys rodo, kad antibakterinių preparatų vartojimo praktika įvairiose šalyse skirtinga.<br/>Daugiau informacijos apie Europos supratimo apie antibiotikus dieną rasite <a href="https://antibiotic.ecdc.europa.eu/lt/bukite-informuoti/informaciniai-biuleteniai">čia</a>.<br/>Daugiau naudingos informacijos apie supratimo apie antibiotikų savaitę rasite <a href="http://www.ulac.lt/lt/supratimo-apie-antibiotikus-savaite-2019">čia.</a></p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sveikata/sveikata/vaistininkai-sunerime---antibiotiku-vartojame-pernelyg-daug-1750541/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>