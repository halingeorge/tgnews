<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/joker-incassi-1.4893632"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T13:17:54+00:00"/>
    <meta property="og:title" content="Joker supera 1 miliardo al botteghino: è un record"/>
    <meta property="og:description" content="È la prima volta nella storia che un film vietato ai minori incassa così tanto: in precedenza non si era mai andati oltre gli ottocento milioni"/>
  </head>
  <body>
    <article>
      <h1>Joker supera 1 miliardo al botteghino: è un record</h1>
      <h2>È la prima volta nella storia che un film vietato ai minori incassa così tanto: in precedenza non si era mai andati oltre gli ottocento milioni </h2>
      <address><time datetime="2019-11-18T13:17:54+00:00">18 Nov 2019, 13:17</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4893631.1574083075!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Una scena del film - Foto: Warner Bros/DC Comics</figcaption>
      </figure>
      <p>Vincitore del <b>Leone d'Oro al Festival di Venezia 2019</b> e capace di polarizzare i giudizi di pubblico e critica,<b> 'Joker' </b>è indubbiamente uno dei film che hanno segnato questa stagione cinematografica. Una fama che ha contribuito a un traguardo storico. È infatti la prima pellicola vietata ai minori a superare il miliardo di dollari al botteghino, una cifra che in precedenza non era stata nemmeno avvicinata da altri prodotti R-rated: definizione con la quale, negli Stati Uniti, si indicano film dai contenuti inadatti a coloro che hanno meno di diciassette anni e per i quali si chiede l'accompagnamento di un adulto.</p>
      <h3>Il record di Joker: 1 miliardo al box office</h3>
      <p>Un aspetto sorprendete di questo numero è che 'Joker' non è stato distribuito in Cina, perché le autorità locali hanno ritenuto che fosse troppo violento: negli ultimi anni il gigantesco mercato cinese ha spesso influito più che positivamente sulle sorti economiche di un film, aggiungendo al conto degli incassi decine di milioni di dollari. Il fatto che 'Joker' abbia superato il miliardo (per l'esattezza si parla di 1,016 miliardi) senza questo contributo è giudicato dagli analisti un evento notevolissimo. Bisogna inoltre ricordare che il regista Todd Phillips ha potuto contare su un budget compreso fra i 55 e i 70 milioni di dollari, una cifra nettamente inferiore rispetto a molti cinecomics, che spesso costano 150-200 milioni ('Avengers: Endgame' ha raggiunto addirittura i 356 milioni). Se dunque 'Endgame' è il film che più ha incassato nella storia, avendo sfiorato 2,8 miliardi al botteghino, il rapporto fra costi e ricavi fa sì che in questo momento 'Joker' sia il cinecomic con i guadagni più alti. Un ulteriore record nel record.</p>
      <h3>La top 10 dei film R-rated con il botteghino mondiale più ricco</h3>
      <p>Curiosità: il regista Todd Phillips compare due volte nell'elenco: con 'Joker' e con 'Una notte da leoni 2'.<br/><br/>1 - Joker (2019): 1.016 miliardi di dollari<br/>2 - Deadpool 2 (2018): 785 milioni<br/>3 - Deadpool (2016): 782 milioni<br/>4 - The Matrix Reloaded (2003): 742 milioni<br/>5 - It (2017): 700 milioni<br/>6 - La passione di Cristo (2004): 622 milioni<br/>7 - Logan - The Wolverine (2017): 619 milioni<br/>8 - Una notte da leoni 2 (2011): 586 milioni<br/>9 - Cinquanta sfumature di grigio (2015): 571 milioni<br/>10 - Mei Ren Yu (2016, film fantasy cinese): 554 milioni<br/><br/>Leggi anche:<br/>- <a href="https://www.quotidiano.net/magazine/scale-di-joker-1.4845641">Le scale di Joker, una pericolosa attrazione turistica?</a><br/>- <a href="https://www.quotidiano.net/magazine/star-non-usano-smartphone-1.4882262">Le star che non usano gli smartphone</a><br/>- <a href="https://www.quotidiano.net/magazine/maradona-netflix-1.4882302">Maradona: due documentari in arrivo su Netflix a novembre</a></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/magazine/mortale-netflix-1.4893628"/>
      </related>
    </article>
  </body>
</html>