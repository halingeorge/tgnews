<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/slucaj-abidal-donor-pita-gde-je-zavrsila-moja-jetra-393093.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-18T13:22:00+00:00"/>
    <meta property="og:title" content="Slučaj &quot;Abidal&quot;, donor pita: &quot;Gde je završila moja jetra&quot;?"/>
    <meta property="og:description" content="Istraga i dalje traje, čudna priča čoveka koji je spasio život svom rođaku, Eriku Abidalu."/>
  </head>
  <body>
    <article>
      <h1>Slučaj "Abidal", donor pita: "Gde je završila moja jetra"?</h1>
      <h2>Istraga i dalje traje, čudna priča čoveka koji je spasio život svom rođaku, Eriku Abidalu.</h2>
      <address><time datetime="2019-11-18T13:22:00+00:00">18 Nov 2019, 13:22</time> by <a rel="author">Vladimir Stojanović</a></address>
      <p>I dalje traju kontroverze oko operacije presađivanja jetre Eriku Abidalu, odnosno snimka na kome tadašnji predsednik Roselj traži organ za bolesnu legendu Barse na crnom tržištu.<br/><br/>Međutim, čitava priča je dobila novi zaokret, ako zaista ima nekih nejasnoća, šta se desilo sa jetrom donora Žerara Armana.<br/><br/>On je Abidalov rođak, naime otac slavnog fudbalera i njegova majka su rođeni brat i sestra. Osim kao klinac Žerar nije imao neki kasniji kontakt sa Abidalom, znao je da igra za Barselonu.<br/><br/>Kontaktirala ga je supruga fudbalera kada je bio potreban donor, samo nekoliko članova bliže i dalje porodice je dolazilo u obzir, lista čekanja je bila duga, a kancer se brzo širio, bilo je veoma urgentno.<br/><br/>Svi su odbili, osim Armana.<br/><i><br/>"Nije bilo priče ni o kakvom novcu, to bi bila trgovina organima, pristao sam, u pitanju je moj rođak, moja krv. Bio sam upozoren na moguće komplikacije i da je donor u mnogo većoj opasnosti"</i>, kaže Abidalov rođak.<br/><br/>Motiv da pomogne?<br/><br/><i>"Da uradim nešto dobro za nekoga, nisam do tada bio zadovoljan svojim životom. Izvršene su pretrage, ustanovljeno je da donor odgovara i operacija je hitno izvršena"</i>, dodaje Arman.<br/><br/>Posle toga oporavljao se zajedno sa Abidalom u njegovoj kući, posle mesec i po dana u bolnici. Kaže da je tada odnos bio sjajan, nisu se dugo videli, imali su o čemu da pričaju.<br/><i><br/>"Odnos je bio odličan, išli smo svi porodično na letovanje, neću da kažem gde, platio je Erik"</i>, dodaje donor.<br/><br/>On je bio u Barseloni na nekim utakmicama, klub mu je zahvalio na humanosti, ali vremenom se odaljio od današnjeg sportskog direktora.<br/><i><br/>"Vratio sam se u Francusku, sve ređe smo se čuli, nebitno, nemam nikakav problem oko toga. Nisam to uradio za novac, živim u istom stanu, vozim isti, stari automobil, radio sam isti posao, sada sam i to izgubio, ali to nema nikakve veze sa mojim postupkom".</i><br/><br/>Ne govori sa rođakom kome je spasao život.<br/><i><br/>"Tačno, zabolelo me je što on ne shvata šta sam učinio za njega, ne u materijalnom, već ljudskom smislu. To me boli, ali to je moja stvar"</i>, otkriva.<br/><br/>Naravno, morao je da se pojavi pred sudom zbog sumnji da je Abidal kupio jetru na crnom tržištu.<br/><br/><i>"Pokazao sam sva dokumenta, račune, sve me je to iznerviralo, morao sam da branim svoju čast, niko mi nije platio. Mislim da Erik treba da izađe i da kaže to. Sa druge strane, malo me je brinuo taj razgovor Roselja, šta ako su kupili neku drugu jetru, a moju prodali. Prvo sam se smejao, međutim sada, kada niko ne odgovara na ta pitanja i priča je stigla do suda, nije mi jasno šta se dešava",</i> uplašen je Armand.<br/><br/><i>"Nadam se da će Erik svedočiti na sudu, kao i Roselj, i da će se razjasniti čitav slučaj. Meni od Abidala ne treba baš ništa, samo to, da demantuje da je u igri bio bilo kakav novac i da su tražili jetru na crnom tržištu",</i> zaključio je njegov rođak.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/transferi/hrvat-i-barsa-navijaju-za-trampu-da-li-je-realna-393091.html"/>
        <a href="https://www.sportske.net/vest/transferi/vreme-je-posle-cire-srbin-konacno-u-barsi-i-to-vec-u-januaru-klub-pristao-393076.html"/>
        <a href="https://www.sportske.net/vest/transferi/tandem-odbio-ugovore-cekaju-barselonu-393068.html"/>
        <a href="https://www.sportske.net/vest/transferi/barsa-odbila-ponudu-iz-premijer-lige-393017.html"/>
        <a href="https://www.sportske.net/vest/medjunarodni-fudbal/anriju-malo-nedostajalo-izmakla-mu-jedna-od-najvecih-klupa-sveta-392991.html"/>
      </related>
    </article>
  </body>
</html>