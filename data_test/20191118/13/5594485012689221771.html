<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/voleybol/alarmirakha-za-novi-zaplakhi-ot-voleybolnata-federatsiya_443429.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-18T13:10:00+00:00"/>
    <meta property="og:title" content="Алармираха за нови заплахи от волейболната федерация"/>
    <meta property="og:description" content="Владо Николов, Сашо Попов и компания разпространиха открито писмо"/>
  </head>
  <body>
    <article>
      <h1>Алармираха за нови заплахи от волейболната федерация</h1>
      <h2>Владо Николов, Сашо Попов и компания разпространиха открито писмо</h2>
      <address>
        <time datetime="2019-11-18T13:10:00+00:00">18 Nov 2019, 13:10</time>
      </address>
      <figure>
        <img src="https://static.blitz.bg/documents/thumbnails/sport/780/201911/15740736212.jpg"/>
      </figure>
      <p>Инициативен комитет за промени в българския волейбол преди дни официално обяви, че иска промени и нов председател на Българска федерация волейбол, пожелавайки свалянето на инж. Данчо Лазаров. На специална пресконференция в Пресклуб „България“ Владимир Николов, Александър Попов, Илия Динков, Иван Сеферинов и Атанас Рогачев обясниха, че настояват за промени, а освен това разкриха и за заплахи от ръководството на централата към клубовете.</p>
      <p>Днес от Инициативния комитет разпространиха открито писмо. Чрез него Владо Николов, Сашо Попов и комапния съобщават, че е имало нови заплахи от ръководството на родната федерация след изнесените от тях твърдения: </p>
      <p>До</p>
      <p>Волейболните клубове</p>
      <p>Членове на БФВ</p>
      <p>ОТКРИТО ПИСМО</p>
      <p>От</p>
      <p>Инициативен комитет за свикване на извънредно Общо събрание на БФВ</p>
      <p>Уважаеми колеги и приятели,</p>
      <p>Буквално часове след като официално и открито застанахме да изразим намерението си за свикване на извънредно Общо събрание на БФВ, някои дами и господа от статуквото, в типичния за този стил работа, започнаха със заплахите, манипулациите и внушенията.</p>
      <p>В тази връзка, всякакви „сигурни информации“, че т.нар. Инициативен комитет е разпределил местата в Управителния съвет за „свои хора“, има готовност да „назначи“ треньори за всички национални гарнитури, ще „заличава“ клубовете, които не ни подкрепят, както и цялостна подмяна на администрацията на БФВ – не отговарят на истината.</p>
      <p>Напротив. Това е неговият стил на работа.</p>
      <p>Именно една от идеите за искане промяна в управлението на БФВ е всеки клуб да изразява свободно и без притеснение своята позиция каквато и да било тя, без да рискува да се сблъска с реваншизъм. Да има прозрачност при вземането на решения по демократичен начин, да не бъде третиран само като „глас“ за общо събрание. БФВ сме всички клубове и именно клубовете сме тези, които ще вземаме решенията заедно, а не по познатия тоталитарен модел.</p>
      <p>До броени дни ще представим цялостната ни платформа за развитие на българския волейбол, която ще бъде надграждана, коментирана и допълвана с помощта на всеки един от вас и вашите идеи.</p>
      <p>Не се поддавайте на манипулации, заплахи и внушения. Бъдете смели и не се страхувайте да изразите позицията си. Ние вярваме в принципността, вярваме в Законите и Правилата и всеки един подобен опит за манипулации, ще бъде веднага атакуван от нас по съответния ред.</p>
      <p>Ние не обещаваме нереални неща, не обещаваме милиони левове да потекат към всеки клуб. Ние сме част от всички клубове в България и вярваме, че решенията за развитието на волейбола трябва и ще се вземат от всички клубове - членове на БФВ, а не да се спускат от един човек. Така е нормално, морално и законно.</p>
      <p>Нека да защитим любимия си спорт от реваншизма, да спасим нашия спорт от задкулисието и тоталитарния модел на управление, да бъдем една прозрачна, демократична и финансово стабилна федерация. Нека всички заедно да спрем диктатурата и потъването на българския волейбол още на 20 декември, а след това отново заедно да започнем промяната.</p>
      <p>БФВ не е Данчо Лазаров, БФВ не е еднолично търговско дружество. БФВ сме всички ние!</p>
      <p>
        <i>С уважение:</i>
      </p>
      <p>
        <i>Инициативен комитет 18.11.2019 г.</i>
      </p>
    </article>
  </body>
</html>