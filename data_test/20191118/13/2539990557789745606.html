<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/259/Artykul/2405472,Firmy-z-USA-zainteresowane-budowa-elektrowni-jadrowej-w-Polsce-Jest-deklaracja"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T13:30:00+00:00"/>
    <meta property="og:title" content="Firmy z USA zainteresowane budową elektrowni jądrowej w Polsce. Jest deklaracja"/>
    <meta property="og:description" content="Naukowcy i przedsiębiorcy ze Stanów Zjednoczonych i Polski rozmawiają w Warszawie o możliwym wsparciu Amerykanów przy budowie w naszym kraju elektrowni jądrowej. Najnowszy projekt Polityki Energetycznej Państwa do 2040 r. przewiduje budowę 6 reaktorów o mocy 6-9 GW, uruchamianych stopniowo od 2033 r."/>
  </head>
  <body>
    <article>
      <h1>Firmy z USA zainteresowane budową elektrowni jądrowej w Polsce. Jest deklaracja</h1>
      <address>
        <time datetime="2019-11-18T13:30:00+00:00">18 Nov 2019, 13:30</time>
      </address>
      <p>
        <b>Naukowcy i przedsiębiorcy ze Stanów Zjednoczonych i Polski rozmawiają w Warszawie o możliwym wsparciu Amerykanów przy budowie w naszym kraju elektrowni jądrowej. Najnowszy projekt Polityki Energetycznej Państwa do 2040 r. przewiduje budowę 6 reaktorów o mocy 6-9 GW, uruchamianych stopniowo od 2033 r.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/0bb909d4-91e0-4d02-9aaa-37eff95b7c45.mp3"/>
          </figure>
          <p>W Warszawie odbywa się Polsko-Amerykańskie Forum Przemysłu Jądrowego. O szczegółach Karol Surówka/IAR</p>
        </li>
      </ul>
      <p>Theodore Garrish, z departamentu energii USA, powiedział podczas Polsko-Amerykańskiego Forum Przemysłu Jądrowego, że amerykańskie firmy mogą udzielić naszemu krajowi kluczowego wsparcia. </p>
      <p>
        <b>
          <a href="https://www.polskieradio24.pl/5/1222/Artykul/2388905,J-Kwiecinski-o-planach-budowy-elektrowni-atomowej-w-Polsce-dobra-wiadomosc">&gt;&gt;&gt;[CZYTAJ WIĘCEJ] J. Kwieciński o planach budowy elektrowni atomowej w Polsce: dobra wiadomość</a>
        </b>
      </p>
      <p>- Przy wsparciu naszych firm możemy Polsce pomóc w budowaniu potencjału. Potencjału potrzebnego, by (ten projekt - red.) zrealizować. Przynosimy też doświadczenie regulacyjne, w sprawie tego jak to zrobić tak wydajnie i bezpiecznie jak to możliwe - powiedział Garrish.</p>
      <p>- Kwestia sfinansowania projektu jądrowego rozstrzygnie się w ciągu kilku miesięcy - poinformował pełnomocnik rządu ds. strategicznej infrastruktury energetycznej Piotr Naimski.</p>
      <figure>
        <iframe data-src="https://twitter.com/MAPGOVPL/status/1194998392558178305?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jak dodał, powstanie też całkiem nowy podmiot, który zajmie się budową elektrowni.</p>
      <p>Piotr Naimski powiedział dziennikarzom podczas Forum, że kwestia finansowania musi się rozstrzygnąć w 2020 r., żeby utrzymać harmonogram, przewidujący uruchomienie pierwszego reaktora w 2033 r.</p>
      <p>Również w ciągu kilku miesięcy - według pełnomocnika - ma powstać nowy podmiot, który zajmie się budową i eksploatacją elektrowni jądrowej.</p>
      <p>
        <b>
          <a href="https://polskieradio24.pl/5/1222/Artykul/2373518,Bezpieczenstwo-energetyczne-Kilkadziesiat-miliardow-zlotych-na-inwestycje">&gt;&gt;&gt;[CZYTAJ WIĘCEJ] Bezpieczeństwo energetyczne. Kilkadziesiąt miliardów złotych na inwestycje</a>
        </b>
      </p>
      <p>- To będzie całkiem nowy podmiot, w którym udziałowcem będzie strona polska. Choć nie zadeklarował jakie konkretne podmioty miałyby się tam znaleźć. Warunkiem jest, aby 51 proc. spółki, która będzie właścicielem i inwestorem, udziałów miały podmioty, pozostające pod kontrolą państwa - zaznaczył.</p>
      <p>Jak wyjaśniał, do spółki tej "szukamy takiego partnera, który wejdzie w ten projekt na zasadzie pełnego partnerstwa, od początku do końca".</p>
      <figure>
        <iframe data-src="https://twitter.com/nuclearpl/status/1196363171759562752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Wiceprezes amerykańskiej firmy Westinghouse Electric Company David Durham nie wykluczył możliwości zaangażowania się w polski program jądrowy.</p>
      <p>- Nie ma żadnych przeszkód na poziomie korporacyjnym ze strony właścicieli Westinghouse, by angażować się w budowę nowych reaktorów jądrowych - powiedział dziennikarzom Durham.</p>
      <p>- Nie uważamy tego za ryzykowny biznes, to raczej dobry biznes - dodał.</p>
      <p>Zastrzegł jednocześnie, że WEC jest jedynie dostawcą technologii, firma nie zajmuje się finansowaniem budów.</p>
      <p>
        <b>
          <a href="https://polskieradio24.pl/7/1696/Artykul/2398976,Wyzwania-i-problemy-transformacji-energetycznej-w-Polsce">&gt;&gt;&gt;[CZYTAJ WIĘCEJ] Wyzwania i problemy transformacji energetycznej w Polsce</a>
        </b>
      </p>
      <p>Jak podkreślał Durham, budowa dwóch reaktorów Westinghouse AP-1000 w Vogtle zmierza do końca. - Jesteśmy rok od załadunku paliwa do pierwszego z budowanych reaktorów - zaznaczył.</p>
      <p>Durham przypomniał też, że cztery AP1000 działają już w Chinach, a Westinghouse ma już zakontraktowaną budowę sześciu kolejnych, oraz kontrakty na budowę następnych 10 w końcowej fazie negocjacji.</p>
      <p>
        <b>
          <a href="https://polskieradio24.pl/5/1223/Artykul/2324480,Porozumienie-ws-atomu-i-wiecej-gazu-LNG-z-USA-Energetyczna-niezaleznosc-od-Rosji">&gt;&gt;&gt;[CZYTAJ WIĘCEJ] Porozumienie ws. atomu i więcej gazu LNG z USA. Energetyczna niezależność od Rosji</a>
        </b>
      </p>
      <p>Najnowszy projekt Polityki Energetycznej Państwa do 2040 r. przewiduje budowę 6 reaktorów o mocy 6-9 GW, uruchamianych stopniowo od 2033 r. </p>
      <p>Polska i Stany Zjednoczone od ubiegłego roku podpisały serię umów w sprawie współpracy przy budowie w naszym kraju elektrowni jądrowej.</p>
      <p>IAR/PAP, PR24, akg</p>
      <related>
        <a href="https://www.polskieradio.pl/5/1223/Artykul/2324480,Porozumienie-ws-atomu-i-wiecej-gazu-LNG-z-USA-Energetyczna-niezaleznosc-od-Rosji"/>
      </related>
      <related>
        <a href="https://www.polskieradio.pl/399/7975/Artykul/2341640,Minister-inwestycji-i-rozwoju-z-wizyta-w-Stanach-Zjednoczonych"/>
      </related>
      <related>
        <a href="https://www.polskieradio.pl/5/1222/Artykul/2373518,Bezpieczenstwo-energetyczne-Kilkadziesiat-miliardow-zlotych-na-inwestycje"/>
      </related>
      <related>
        <a href="https://www.polskieradio.pl/5/1222/Artykul/2388905,J-Kwiecinski-o-planach-budowy-elektrowni-atomowej-w-Polsce-dobra-wiadomosc"/>
      </related>
      <related>
        <a href="https://www.polskieradio.pl/7/1696/Artykul/2398976,Wyzwania-i-problemy-transformacji-energetycznej-w-Polsce"/>
      </related>
    </article>
  </body>
</html>