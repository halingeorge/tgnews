<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rynok-zemli-tymoshenko/30278430.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T13:41:14+00:00"/>
    <meta property="og:title" content="Тимошенко звернулася до Конституційного суду через законопроєкт про ринок землі"/>
    <meta property="og:description" content="Лідер ВО «Батьківщина» Юлія Тимошенко звернулася до Конституційного суду з проханням розглянути подання щодо законопроєкту про ринок землі. Про це Тимошенко повідомила журналістам 18 листопада. «Наш"/>
  </head>
  <body>
    <article>
      <h1>Тимошенко звернулася до Конституційного суду через законопроєкт про ринок землі</h1>
      <address>
        <time datetime="2019-11-18T13:41:14+00:00">18 Nov 2019, 13:41</time>
      </address>
      <p>Лідер ВО «Батьківщина» Юлія Тимошенко звернулася до Конституційного суду з проханням розглянути подання щодо законопроєкту про ринок землі. Про це Тимошенко <a href="https://ba.org.ua/yuliya-timoshenko-zvernulasya-do-konstitucijnogo-sudu-z-proxannyam-nevidkladno-rozglyanuti-podannya-batkivshhini-shhodo-rozprodazhu-zemli/#">повідомила</a> журналістам 18 листопада.</p>
      <p>«Наша перша лінія захисту – Конституційний Суд. Сподіваємося на рішення, що без референдуму та без урахування думки народу у Верховній Раді не може розглядатися жоден законопроєкт про розпродаж сільськогосподарської землі», – наголосила Тимошенко.</p>
      <p>Вона вважає неконституційною норму документу, яка дозволяє продаж землі іноземцям.</p>
      <p>«Якщо до другого читання Конституційний Суд винесе законне рішення та скаже, що не можна ухвалювати закони без всеукраїнського референдуму – Україна буде врятована. Врятовані будуть і фермери, і виробники, і села», – пояснила політик.</p>
      <p>Верховна Рада 13 листопада <a href="https://www.radiosvoboda.org/a/news-rada-rynok-zemli/30269447.html">проголосувала в першому читанні </a>за проєкт закону «Про внесення змін до деяких законодавчих актів України щодо обігу земель сільськогосподарського призначення». Це рішення підтримали 240 депутатів. «За» голосувала <a href="http://w1.c1.rada.gov.ua/pls/radan_gs09/ns_golos?g_id=1619">більшість членів фракції «Слуга народу» та окремі позафракційні депутати</a>.</p>
      <p>Мораторій на продаж землі сільськогосподарського призначення запроваджений у 2001 році. Його дія має <a href="https://www.radiosvoboda.org/a/news-moratoriy/29667650.html">завершитися 1 січня 2020 року</a>, якщо Верховна Рада знову його не продовжить.</p>
      <p>Відкриття ринку землі підтримують західні організації, зокрема Міжнародний валютний фонд та Європейський суд із прав людини. Продаж сільськогосподарської землі в Україні наразі офіційно заборонений.</p>
    </article>
  </body>
</html>