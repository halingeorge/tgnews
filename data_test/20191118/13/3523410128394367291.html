<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640526/%D8%A7%D9%88%D9%BE%DA%A9-%D8%AA%D8%B3%D9%84%DB%8C%D9%85-%D8%B4%D8%B1%D8%A7%DB%8C%D8%B7-%D8%A8%D8%A7%D8%B2%D8%A7%D8%B1-%D9%86%D9%81%D8%AA-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T13:18:00+00:00"/>
    <meta property="og:title" content="اوپک تسلیم شرایط بازار نفت می‌شود؟"/>
    <meta property="og:description" content="اوپک پلاس در آستانه نشست رسمی ماه میلادی آینده در وین، با چالش جدی روبروست."/>
  </head>
  <body>
    <article>
      <h1>
        <a href="https://www.bultannews.com/fa/news/640526/%D8%A7%D9%88%D9%BE%DA%A9-%D8%AA%D8%B3%D9%84%DB%8C%D9%85-%D8%B4%D8%B1%D8%A7%DB%8C%D8%B7-%D8%A8%D8%A7%D8%B2%D8%A7%D8%B1-%D9%86%D9%81%D8%AA-%D9%85%DB%8C%E2%80%8C%D8%B4%D9%88%D8%AF">اوپک تسلیم شرایط بازار نفت می‌شود؟</a>
      </h1>
      <h2>اوپک پلاس در آستانه نشست رسمی ماه میلادی آینده در وین، با چالش جدی روبروست.</h2>
      <address><time datetime="2019-11-18T13:18:00+00:00">18 Nov 2019, 13:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>عرضه جهانی نفت</b> در سال ۲۰۲۰ با روند پرشتابی رشد کرده و از رشد تقاضا برای نفت پیشی می‌گیرد. طبق آمار جدید آژانس بین‌المللی انرژی، رشد عرضه غیراوپک به ۲.۳ میلیون بشکه در روز در سال میلادی آینده می‌رسد که دو برابر نرخ رشد ۱.۲ میلیون بشکه در روز تقاضا برای نفت خواهد بود.</p>
      <p>این پیش بینی تنها منوط به رشد چشمگیر مناطق نفت شیل آمریکا نیست بلکه برزیل، نروژ و گویان نیز رشد عرضه خواهند داشت.</p>
      <p>افزایش تولید نفت این کشورها، وظیفه اوپک پلاس را با نزدیک شدن به زمان نشست وین پیچیده می‌کند. توافق کاهش تولید این گروه در مارس سال ۲۰۲۰ به پایان می‌رسد اما انتظار می‌رود این گروه پیمان خود را تا پایان سال ۲۰۲۰ تمدید کند.</p>
      <p>آژانس بین‌المللی انرژی در گزارش خود چنین نوشت: اشباع عرضه که در نیمه اول سال آینده ایجاد خواهد شد، آسودگی خاطر را از نشست وزیران اوپک پلاس در وین خواهد گرفت. با این حال عرضه مداوم و کافی به بازار نفت، از اقتصاد شکننده جهانی پشتیبانی خواهد کرد.</p>
      <p>مازاد عرضه مشکلاتی را برای اوپک پلاس ایجاد می‌کند. کشورهای عضو اوپک پلاس با چالش بزرگی در سال ۲۰۲۰ روبرو هستند زیرا انتظار می‌رود تقاضا برای نفت آنها افت چشمگیری پیدا کند. در نیمه اول سال ۲۰۱۹ تقاضا برای نفت اوپک به ۲۸.۲ میلیون بشکه در روز در مقایسه با ۳۰.۲ میلیون بشکه در روز در سه ماهه چهارم کاهش خواهد یافت. به عبارت دیگر افزایش عرضه از سوی آمریکا، گویان، برزیل و نروژ ممکن است اوپک پلاس را مجبور کند میزان بیشتری از تولیدش را محدود کند.</p>
      <p>کومرس بانک در یادداشتی نوشت: وضعیت مذکور ضرورت یک دور دیگر کاهش تولید اوپک پلاس را بارز می کند.</p>
      <p>البته در گزارش آژانس بین‌المللی انرژی آمده که موانعی پیش روی شرکتهای حفاری شیل آمریکا قرار دارد. محدودیت دسترسی به سرمایه و سخت گیری سرمایه گذاران، سرمایه گذاری را محدود خواهد کرد. شرکتهای خدمات میدان نفتی نسبت به کندی فعالیت هشدار داده‌اند. شرکتهای نفت شیل اذعان کرده‌اند که که چشم انداز رشد را محدود کرده‌اند و همزمان، غولهای نفتی با جدیت سرگرم توسعه حفاری هستند.</p>
      <p>آژانس بین‌المللی انرژی پیش بینی کرده که عرضه نفت آمریکا ۱.۲ میلیون بشکه در روز در سال ۲۰۲۰ رشد می‌کند که با وجود موج گزارشهای درآمد سه ماهه سوم که شواهدی از کندی رشد نشان داد، نسبت به گزارش ماه پیش این آژانس تفاوتی نکرده است.</p>
      <p>شایان ذکر است که آژانس بین‌المللی انرژی بالاترین حد خوش بینی را نسبت به شیل آمریکا دارد. به عنوان مثال گولدمن ساکس پیش بینی رشد عرضه نفت شیل آمریکا در سال ۲۰۲۰ را به ۶۰۰ هزار بشکه در روز کاهش داده است.</p>
      <p>در بخش تقاضا، آژانس بین‌المللی انرژی پیش بینی خود از رشد تقاضا را از یک میلیون بشکه در روز گزارش قبلی خود به ۰.۹۸۵ میلیون بشکه در روز کاهش داد اما انتظار دارد این نرخ در سال آینده به ۱.۲ میلیون بشکه در روز بهبود پیدا کند.</p>
      <p>آمار اخیر به کندی قابل توجه رشد تولید صنعتی جهان از اواخر سال ۲۰۱۸ به این طرف اشاره دارد. صندوق بین‌المللی پول این کندی را به کاهش چشمگیر تولید خودرو و فروش و اعتماد تجاری ضعیف و کندی تقاضای چین نسبت داد.</p>
      <p>نیازی به گفتن نیست که نتیجه جنگ تجاری آمریکا و چین تاثیر بزرگی روی تقاضا خواهد داشت. آژانس بین‌المللی انرژی پیش بینی کرده اگر تعرفه‌ها حذف شوند، تقاضا برای نفت ۴۰۰ هزار بشکه در روز در سال ۲۰۲۰ بالاتر خواهد بود. اما فرض کلی بر این است که عمده تعرفه‌ها باقی خواهند ماند.</p>
      <p>بر اساس گزارش اویل پرایس، اوپک پلاس در نشست آتی خود با انتخاب دشواری روبرو است. اگر پیش بینی آژانس بین‌المللی انرژی درست باشد و رشد عرضه نفت در سال آینده از تقاضا فراتر رود، این گروه در صورت عدم کاهش بیشتر تولید، با ریسک ریزش قیمت نفت مواجه خواهد بود. با این حال وزیران اوپک پلاس شاید از این حقیقت که نفت شیل آمریکا هم با کندی قابل توجه رشد روبرو است اندکی آسوده خاطر شوند.</p>
    </article>
  </body>
</html>