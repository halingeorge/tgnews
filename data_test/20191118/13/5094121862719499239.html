<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/do-stavebnin-se-proboural-pres-zed-napachal-skodu-za-ctvrt-milionu-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T13:50:00+00:00"/>
    <meta property="og:title" content="Do stavebnin se proboural přes zeď. Napáchal škodu za čtvrt milionu"/>
    <meta property="og:description" content="Ve stavebních pracích se očividně vyzná zloděj, který se vloupal do stavebnin v brněnských Dolních Heršpicích. Do prodejny se totiž proboural. Celkem jeho zlodějská výprava bude stát majitele prodejny 235 tisíc."/>
  </head>
  <body>
    <article>
      <h1>Do stavebnin se proboural přes zeď. Napáchal škodu za čtvrt milionu</h1>
      <address><time datetime="2019-11-18T13:50:00+00:00">18 Nov 2019, 13:50</time> by <a rel="author">Eliška Gáfriková</a></address>
      <p>Do stavebnin se zloděj proboural stěnou haly. „Uvnitř pak v ničení pokračoval, přičemž využil i nalezenou bourací palici. Dobře mířenou ranou odstavil zabezpečovací systém dřív než se spustil alarm," popsal případ policejní mluvčí David Chaloupka.</p>
      <figure>
        <img src="https://g.denik.cz/50/a0/asefea_denik-150-3x2.jpg"/>
      </figure>
      <aside>
        <a href="https://brnensky.denik.cz/zlociny-a-soudy/hazard-kvuli-kolone-ze-zablokovane-dalnice-d1-vyjizdeli-u-kyvalky-protismerem-20191118.html">Hazard kvůli koloně. Ze zablokované dálnice D1 vyjížděli u Kývalky protisměrem Přečíst článek ›</a>
      </aside>
      <p>Zloděj v prodejně prohledal pokladny, skříňky i zásuvky, dostal se i do bezpečnostní schránky ve skříni. „Odnesl si více než pětatřicet tisíc korun v hotovosti. Ještě větší škodu ale způsobil ničením, za opravy majitel zaplatí dvě stě tisíc korun," dodal Chaloupka.</p>
      <p>Zloději o víkendu řádili i na Brněnsku. Zatím neznámý pachatel se například vloupal v Tišnově do pivnice, odkud odnesl tři lahve vína a tři lahve piva. O své věci přišli také majitelé dvou garáží v tišnovské části Trnec, kam se také vloupal zatím neznámý zloděj. Ten se sice celkem dostal do sedmi garáží, věci nakonec ale odnesl ze dvou. Vzal například dva liturgické kříže, historickou pepřenku či autonabíječku.</p>
      <figure>
        <img src="https://g.denik.cz/50/d1/brno-doprava-krizovatka-kounicova-kotlarska-policie-regulovcik-semafor-04_denik-150-3x2.jpg"/>
      </figure>
      <aside>
        <a href="https://brnensky.denik.cz/nehody/vypnute-semafory-na-krizovatce-kounicovy-a-kotlarske-5-nehod-za-jedno-odpoledne-20191118.html">Vypnuté semafory na křižovatce Kounicovy a Kotlářské: 5 nehod za jedno odpoledne Přečíst článek ›</a>
      </aside>
      <p>Smůla se nalepila o víkendu na paty devětačtyřicetiletému muži, který se v neděli před půlnocí pokusil vykrát zaparkované auto v Moravských Bránicích na Brněnsku. „Chvíli poté, co kamenem rozbil okno dveří spolujezdce, místem projížděla policejní hlídka. Podnapilý muž skončil v policejní cele," řekl policejní mluvčí Bohumil Malášek.</p>
    </article>
  </body>
</html>