<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622153/%D8%AC%D8%B2%D8%A6%DB%8C%D8%A7%D8%AA-%D8%A2%D8%B2%D8%A7%D8%AF%DB%8C-%DB%B2-%DA%A9%D9%88%D8%AF%DA%A9-%D8%AE%D8%B1%D8%AF%D8%B3%D8%A7%D9%84-%D8%A7%D8%B2-%DA%86%D9%86%DA%AF-%D8%A2%D8%AF%D9%85%E2%80%8C%D8%B1%D8%A8%D8%A7%DB%8C%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T13:17:00+00:00"/>
    <meta property="og:title" content="جزئیات آزادی ۲ کودک خردسال از چنگ آدم‌ربایان"/>
    <meta property="og:description" content="رئیس‌پلیس آگاهی استان سیستان و بلوچستان از رهایی دو گروگان خردسال از چنگال آدم‌ربایان در کمتر از ۲۴ ساعت در زاهدان خبر داد."/>
  </head>
  <body>
    <article>
      <h1>جزئیات آزادی ۲ کودک خردسال از چنگ آدم‌ربایان</h1>
      <address>
        <time datetime="2019-11-18T13:17:00+00:00">18 Nov 2019, 13:17</time>
      </address>
      <p>
        <i>رئیس‌پلیس آگاهی استان سیستان و بلوچستان از رهایی دو گروگان خردسال از چنگال آدم‌ربایان در کمتر از ۲۴ ساعت در زاهدان خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ ابراهیم ملاشاهی، گفت: در پی ربوده‌شدن دو کودک خردسال در خیابان انقلاب شهر زاهدان با توجه به حساسیت موضوع بلافاصله تیم‌هایی از پلیس آگاهی وارد عمل شدند. وی افزود: در بررسی‌های به‌عمل‌آمده در محل حادثه مشخص شد این دو کودک سه و پنج‌ساله همراه والدین‌شان داخل خودرو بودند که سرنشینان یک دستگاه پژو ۴۰۵، با تهدید سلاح کلاشنیکف و با استفاده از اسپری فلفل و شوکر، آنها را گروگان گرفته و به‌سرعت از محل متواری شده‌اند.</p>
      <p>رئیس‌پلیس آگاهی فرماندهی انتظامی استان سیستان و بلوچستان تصریح کرد: در ادامه متهمان با خانواده آنها تماس گرفتند و برای رهایی فرزندشان یک میلیارد و ۴۰۰ میلیون تومان مطالبه کردند.</p>
      <p>سرهنگ ملاشاهی بیان کرد: کارآگاهان پلیس آگاهی پس از بررسی دقیق اظهارات خانواده این دو کودک خردسال با استفاده از شیوه‌های نوین پلیسی تحقیقات گسترده‌ای را برای شناسایی و دستگیری عاملان این آدم‌ربایی آغاز کردند. وی بیان کرد: کمتر از ۲۴ ساعت از زمان گزارش گروگان‌گیری، آدم‌ربایان با تنگ‌شدن عرصه بر خود و اطلاع از شناسایی‌شان از سوی پلیس، افراد ربوده‌شده را ساعت ۱۷ عصر روز شنبه صحیح و سالم آزاد و در مسجدی در کیلومتر ۲۵جاده زاهدان به خاش رها کردند.</p>
      <p>ملاشاهی خاطرنشان کرد: تلاش برای شناسایی و دستگیری عاملان این پرونده آدم‌ربایی با توجه به سرنخ‌های به‌دست‌آمده ادامه دارد.</p>
    </article>
  </body>
</html>