<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/health-fitness_articles/259153/deytera-lifo-niksen-i-ollandiki-texni-toy-na-min-kaneis-apolytos-tipota"/>
    <meta property="og:site_name" content="LiFO"/>
    <meta property="article:published_time" content="2019-11-18T13:20:00+00:00"/>
    <meta property="og:title" content="Niksen: Η Ολλανδική τέχνη του να μην κάνεις απολύτως τίποτα"/>
    <meta property="og:description" content="Μετά το Δανέζικο hygge και το Σουηδικό lagom, οι Ολλανδοί μας συστήνουν ένα ιδιαίτερα ελκυστικό lifestyle trend."/>
  </head>
  <body>
    <article>
      <h1>Niksen: Η Ολλανδική τέχνη του να μην κάνεις απολύτως τίποτα</h1>
      <h2>Μετά το Δανέζικο hygge και το Σουηδικό lagom, οι Ολλανδοί μας συστήνουν ένα ιδιαίτερα ελκυστικό lifestyle trend.</h2>
      <address><time datetime="2019-11-18T13:20:00+00:00">18 Nov 2019, 13:20</time> by <a rel="author">ΑΦΡΟΔΙΤΗ ΣΑΚΚΑ</a></address>
      <p>
        <b>Σταματήστε εντελώς να κάνετε οτιδήποτε αυτή τη στιγμή. Συγχαρητήρια, μόλις εφαρμόσατε τη<b> τεχνική</b> <i>niksen</i>. Μετά το Δανέζικο <i>hygge</i>, ένα<b> lifestyle trend</b> που ορίζεται από να δημιουργεί κανείς ένα ζεστό, άνετο περιβάλλον στο σπίτι του, με μαλακά υφάσματα και αρωματικά κεριά, και το <b>Σουηδικό <i>lagom</i></b>, που έχει να κάνει με το να υπάρχει μέτρο σε κάθε τι που κάνουμε στην καθημερινότητά μας, οι Ολλανδοί μας συστήνουν το<b> niksen</b>. To <i>niksen</i> είναι μία ιδιαίτερα απλή προσέγγιση: Αφορά το να μην κάνεις τίποτα.</b>
      </p>
      <p>Είναι τόσο απλό, όσο το να κάθεται κανείς στον καναπέ και να κοιτά έξω από το παράθυρο - το να κάνει κάτι δηλαδή, χωρίς σκοπό. Σε αντίθεση με τις <b>τεχνικές διαλογισμού</b> οι οποίες ορίζουν το να είμαστε παρόντες στη στιγμή και να δίνουμε σημασία στις σκέψεις που περνούν από το μυαλό μας, κατά τη διάρκεια του <b>niksen</b> αφήνουμε τις σκέψεις να περνούν χωρίς να τους δίνουμε καμία σημασία.</p>
      <blockquote>Εν έτει 2019, δεν έχουμε συνηθίσει να μην κάνουμε τίποτα. Συνήθως, ακόμα και όταν χαλαρώνουμε ακούγοντας μουσική, οι σκέψεις μας τρέχουν, σκεφτόμαστε ποιο θα είναι το αμέσως επόμενο πράγμα που θα κάνουμε σε λίγη ώρα, αργότερα μέσα στη μέρα, την επόμενη εβδομάδα.</blockquote>
      <p>Εν έτει 2019, δεν έχουμε συνηθίσει να μην κάνουμε τίποτα. Συνήθως, ακόμα και όταν χαλαρώνουμε ακούγοντας μουσική, οι σκέψεις μας τρέχουν, σκεφτόμαστε ποιο θα είναι το αμέσως επόμενο πράγμα που θα κάνουμε σε λίγη ώρα, αργότερα μέσα στη μέρα, την επόμενη εβδομάδα. Ακόμα κι αν αποφασίσουμε<b> να αφιερώσουμε χρόνο στον εαυτό μας</b> να χαλαρώσει μέσα στη μέρα, θα επιλέξουμε συγκεκριμένες χαλαρωτικές ενέργειες. Το <i>niksen</i> έρχεται για να μας βοηθήσει να μειώσουμε το στρες της καθημερινότητας, να μείνουμε αδρανείς, όσο δύσκολο κι αν είναι.</p>
      <h3>Ποια είναι τα οφέλη του niksen;</h3>
      <p>Το <i>niksen</i> μπορεί να έχει από συναισθηματικά οφέλη, όπως τη μείωση του άγχους, μέχρι σωματικά όπως το να δυναμώσει το σώμα και να αντιμετωπίσει ένα ενδεχόμενο συνάχι, για παράδειγμα. Επιπλέον, μπορεί να βοηθήσει στη <b>δημιουργικότητα</b>, καθώς μπορεί εμείς να μην κάνουμε τίποτα, αλλά το μυαλό μας συνεχίζει να αναλύει πληροφορίες, ανακαλύπτοντας νέες ιδέες ή λύνοντας προβλήματα. Είναι σημαντικό να μπορούμε να μείνουμε έστω και για λίγο αδρανείς, ειδικά αν οι γρήγοροι ρυθμοί της καθημερινότητας μας κουράζουν σωματικά και ψυχικά.</p>
      <h3>Πώς εφαρμόζει κανείς το niksen;</h3>
      <p>Για πολλούς <b>δεν είναι τόσο εύκολο</b> όσο ακούγεται, ειδικά για όσους είναι συνηθισμένοι στο να κάνουν κάτι κάθε ώρα της μέρας. Ωστόσο, μπορείτε έστω για μερικά λεπτά μέσα στη μέρα να εφαρμόσετε το <i>niksen</i> και να αφήσετε για λίγο πίσω σας οποιεσδήποτε υποχρεώσεις. Χρειάζεται <b>να εκπαιδεύσετε το μυαλό σας</b> στο να σκέφτεται ελεύθερα και δημιουργικά, έτσι ώστε να μπορεί να ξεκουράζεται. Είναι σημαντικό, λοιπόν, να εφαρμόζετε το <i>niksen</i> καθημερινά για λίγα λεπτά και αργότερα σε διάφορες στιγμές μέσα στη μέρα. Είναι εξίσου σημαντικό, επίσης, να προγραμματίζετε λίγο χρόνο μέσα στην εβδομάδα για να μην κάνετε τίποτα, <b>χωρίς τύψεις</b>.</p>
      <p>Ή ακόμα κι αν νιώσετε τύψεις, απλά να θυμάστε πως δεν είναι τεμπελιά αν το ονομάσετε <i>niksen</i>.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/book_articles/246167/i-texni-tis-kalokairinis-ksaplas"/>
        <a href="https://www.lifo.gr/thegoodlifo/well-being_gl/238371/7-idees-gia-yperoxi-diathesi-kai-energeia-mia-gia-kathe-mera-tis-evdomadas"/>
        <a href="https://www.lifo.gr/thegoodlifo/well-being_gl/250754/giati-prepei-na-stamatisete-na-kynigate-tin-eytyxia-sti-doyleia"/>
        <a href="https://www.lifo.gr/articles/health-fitness_articles/221783/4-lekseis-kai-3-aples-texnikes-gia-na-frontiseis-ton-eayto-soy-to-2019"/>
      </related>
    </article>
  </body>
</html>