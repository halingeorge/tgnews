<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597903/feidoloi-stis-diloseis-tous-gia-to-kataskopeftiko-savvidis-kai-mixailidis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T13:28:00+00:00"/>
    <meta property="og:title" content="«Φειδωλοί» στις δηλώσεις τους για το «κατασκοπευτικό» Σαββίδης και Μιχαηλίδης"/>
    <meta property="og:description" content="Οι ανακρίσεις της Αστυνομίας για το κατασκοπευτικό βαν στη Λάρνακα, γίνονται με επαγγελματικό και σοβαρότητα, ανέφερε σήμερα ο Υπουργός Δικαιοσύνης και..."/>
  </head>
  <body>
    <article>
      <h1>«Φειδωλοί» στις δηλώσεις τους για το «κατασκοπευτικό» Σαββίδης και Μιχαηλίδης</h1>
      <address><time datetime="2019-11-18T13:28:00+00:00">18 Nov 2019, 13:28</time> by <a rel="author">SigmaLive</a></address>
      <p>Οι ανακρίσεις της Αστυνομίας για το κατασκοπευτικό βαν στη Λάρνακα, γίνονται με επαγγελματικό και σοβαρότητα, ανέφερε σήμερα ο Υπουργός Δικαιοσύνης και Δημόσιας Τάξης, Γιώργος Σαββίδης, προσθέτοντας πως τα αποτελέσματα των ερευνών θα τεθούν ενώπιον της Νομικής Υπηρεσίας της Δημοκρατίας.</p>
      <p>Από την πλευρά του ο <a href="https://www.sigmalive.com/news/local/597884/arxigos-gia-kataskopeftiko-yparxei-adeia-oploforias-dierevnontai-ta-panta">Αρχηγός της Αστυνομίας, Κύπρος Μιχαηλίδης, ανέφερε</a> ότι οι εξετάσεις και οι έρευνες της Δύναμης για το κατασκοπευτικό βαν, βρίσκονται σε ένα πολύ καλό στάδιο, ότι διερευνώνται όλες οι πτυχές και όλα τα ερωτήματα για τη λειτουργία του, ενώ παραδέχθηκε ότι ένα μέλος της εταιρείας έχει άδεια οπλοφορίας για την οποία ακολουθήθηκαν όλες οι νενομισμένες διαδικασίες.<br/><br/>Σε δηλώσεις του ύστερα από σύσκεψη στην ΑΔΕ Αμμοχώστου, στην οποία παρακάθισε με τον Αρχηγό της Αστυνομίας, τον Αστυνομικό Διευθυντή Αμμοχώστου, Γιώργο Οικονόμου, και άλλους υπηρεσιακούς παράγοντες, ο κ. Σαββίδης είπε πως είχε «μια πολύ λεπτομερή και χρήσιμη ενημέρωση για τις δραστηριότητες. Είχα την ευκαιρία να συνομιλήσω, να θέσω και τις δικές μας προτεραιότητες, να εκφράσω στους αξιωματικούς τα διάφορα θέματα που ως κυβέρνηση προωθούμε και τα διάφορα προβλήματα που αντιμετωπίζουμε και προσπαθούμε να επιλύσουμε», είπε και πρόσθεσε πως «είμαι απόλυτα ικανοποιημένος από τα όσα άκουσα και τα όσα είδα», επεσήμανε.<br/><br/>Κληθείς να αναφέρει κατά πόσον είχε ενημερωθεί για τη λειτουργία του κατασκοπευτικού βαν στη Λάρνακα, ο Υπουργός είπε πως «θέλω να εισάξω διαφορετική πολιτική όσον αφορά τις δηλώσεις. Είναι ένα θέμα το να ενημερώνομαι και έχω ζητήσει να ενημερώνομαι και ενημερώνομαι για το κάθε σοβαρό ζήτημα που εμπίπτει στην αρμοδιότητα του Υπουργείου μου, είναι άλλο θέμα όμως το αν θα κάνω οποιαδήποτε δήλωση γι’ αυτό το θέμα».<br/><br/>Πιστεύω, συνέχισε, ότι «πολύ σωστά και ο Αρχηγός ήταν φειδωλός στις δηλώσεις του και εγώ πρέπει να είμαι ακόμα πιο φειδωλός στις δηλώσεις μου γιατί το επιχειρησιακό κομμάτι ανήκει εξ ολοκλήρου στην Αστυνομία χωρίς κανένα δικαίωμα δικής μας παρέμβασης ή επηρεασμού. Ειδικά στα θέματα των ανακρίσεων, αρμόδια αρχή, η οποία θα αξιολογήσει το οποιοδήποτε πόρισμα των ανακρίσεων είναι η Νομική Υπηρεσία» είπε και σημείωσε πως αυτός είναι ένας άλλος λόγος «για τον οποίο πρέπει ως κυβέρνηση και ως Υπουργείο Δικαιοσύνης να είμαστε ιδιαίτερα φειδωλοί στις δηλώσεις μας».<br/><br/>Ανέφερε ακόμα ότι «ενημερώνομαι και είμαι συνεχώς σε επικοινωνία με τις αρχές και είναι ένα θέμα που καλύπτει διάφορα επίπεδα, διάφορες υπηρεσίες και διάφορες πτυχές. Υπάρχει νομοθεσία η οποία ρυθμίζει την κάθε πτυχή από τα ολιγότερο σοβαρά μέχρι τα περισσότερο σοβαρά αδικήματα και είμαι βέβαιος ότι με τον επαγγελματισμό και την σοβαρότητα με την οποία γίνονται οι ανακρίσεις, τόσο από την Αστυνομία όσο και από τις άλλες εμπλεκόμενες Υπηρεσίες, θα καταλήξουν τα πορίσματα και θα αξιολογηθούν με βάση το υφιστάμενο νομικό πλαίσιο».<br/><br/>Το πλαίσιο αυτό, συνέχισε, «είναι αρκετά συγκεκριμένο και αρκετά εξειδικευμένο για αυτά τα πολύ εξειδικευμένα τεχνικά θέματα και θα ληφθούν οι ανάλογες αποφάσεις από το αρμόδιο όργανο πού είναι η Νομική Υπηρεσία».<br/><br/>Από την πλευρά του ο Αρχηγός της Αστυνομίας, Κύπρος Μιχαηλίδης, είπε ότι «ήταν μια επίσκεψη κατά την οποία ενημερωθήκαμε για τα διάφορα θέματα που απασχολούν την ΑΔΕ Αμμοχώστου, είδαμε τις δράσεις της ΑΔΕ και των μελών μας, είδαμε κάποια επιμέρους θέματα και προβλήματα που υπάρχουν, τα αδικήματα που διερευνώνται και τις στατιστικές. Θεωρώ ότι είμαστε σε πολύ καλό δρόμο και η προσπάθεια συνεχίζεται γιατί υπάρχουν περιθώρια βελτίωσης».<br/><br/>Ερωτηθείς κατά πόσον έχουν ληφθεί επιπρόσθετα μέτρα ασφάλειας από την Αστυνομία στην Αμμόχωστο, ο κ. Μιχαηλίδης απάντησε πως «ο κόσμος γνωρίζει ότι έχουν πράγματι ληφθεί περαιτέρω μέτρα, αυτό δείχνουν και οι στατιστικές των διαφόρων εγκλημάτων που υπάρχουν, αλλά και γενικά η παρουσία της Αστυνομίας στα διάφορα σημεία που είτε είναι εγκληματογόνες περιοχές ή άλλες περιοχές που φαίνεται να ήταν εστίες διάπραξης αδικημάτων. Θεωρώ ότι είμαστε σε πολύ καλό δρόμο, υπάρχει μια στενότατη συνεργασία μεταξύ των Αστυνομικών Διευθύνσεων και των άλλων υπηρεσιών της Αστυνομίας και με το Υπουργείο Δικαιοσύνης, με την κυβέρνηση και όπου υπάρχουν προβλήματα τα αντιμετωπίζουμε από κοινού».<br/><br/>Ταυτόχρονα εξέφρασε την εκτίμηση ότι «πραγματικά βρισκόμαστε σε ένα πολύ καλό σημείο που μας κάνει να αισιοδοξούμε ότι θα έχουμε ακόμα καλύτερα αποτελέσματα». <br/><br/>Ερωτηθείς για το θέμα του κατασκοπευτικού βαν που κατασχέθηκε από την Αστυνομία, ο κ. Μιχαηλίδης είπε ότι «οι εξετάσεις βρίσκονται σε ένα πολύ καλό στάδιο και αυτή τη στιγμή διερευνώνται τα πάντα. Ένα μέλος της συγκεκριμένης εταιρείας έχει άδεια οπλοφορίας. Ακολουθήθηκαν όλες οι νενομισμένες διαδικασίες», είπε, και επανέλαβε ότι «εμείς προχωρούμε στη διερεύνηση όλων των πτυχών και όλων των ερωτημάτων που τίθενται, παρ’ όλο που αρκετά από αυτά τα ερωτήματα έχουν απαντήσεις, που εμείς ως υπηρεσία και ως αστυνομία, γνωρίζουμε πολύ καλά τι συμβαίνει».<br/><br/>Κληθείς να αναφέρει κατά πόσον η Αστυνομία γνώριζε ότι το βαν εξυπηρετούσε σκοπούς, οι οποίοι έχουν αποκαλυφθεί και όχι μετεωρολογικούς σκοπούς, όπως ήταν εγγεγραμμένη η εταιρεία, ο Κύπρος Μιχαηλίδης είπε πως «είναι κάτι που αυτή τη στιγμή διερευνούμε. Δεν θέλουμε να πούμε αυτή τη στιγμή πράγματα τα οποία εκ των υστέρων να φανεί ότι δεν είναι έτσι, αλλά επαναλαμβάνω ότι όλα αυτά τα ερωτήματα είναι κάτω από το μικροσκόπιο, αυτή είναι η δουλειά μας και αυτό θα κάνουμε».<br/><br/>Είπε ακόμα ότι «θα βγουν οι ανάλογες ανακοινώσεις αφού ολοκληρωθούν οι εξετάσεις και αφού προφανώς η υπόθεση θα οδηγηθεί στη Νομική Υπηρεσία για να δοθούν ίσως και κάποιες οδηγίες από τη Νομική Υπηρεσία».<br/><br/>Κληθείς να σχολιάσει σημερινό δημοσίευμα που κάνει λόγο για συνεργασία της Αστυνομίας με το συγκεκριμένο κατασκοπευτικό βαν στη Λάρνακα, ο Αρχηγός της Δύναμης είπε πως «δεν θα απαντήσω. Δεν θέλω να δώσω περισσότερη έκταση σ’ αυτό το ζήτημα, είναι πράγματα τα οποία διερευνώνται και εάν υπήρχε οποιαδήποτε συνεργασία είναι κάτι που βλέπουμε. Δεν θέλω να τοποθετηθώ περαιτέρω γιατί βρισκόμαστε στο στάδιο της διερεύνησης και θεωρώ ότι αν λεχθούν περισσότερα πράγματα θα ζημιώσουν το έργο της ανάκρισης που διεξάγεται».<br/><br/>Ερωτηθείς κατά πόσον προκύπτουν ζητήματα εθνικής ασφάλειας για τα οποία πιθανόν η Αστυνομία να μην θέλει να προβεί σε οποιεσδήποτε αποκαλύψεις, ο κ. Μιχαηλίδης απάντησε πως «τα θέματα εθνικής ασφάλειας δεν συζητούνται στον αέρα».<br/><br/>Ερωτηθείς για το θέμα των κεραιών της κινητής τηλεφωνίας που βρίσκονται στη περιοχή Αγίου Γεωργίου, κοντά στις Κεντρικές Φυλακές, ο Αρχηγός είπε πως «αυτό είναι ένα θέμα που δεν αφορά την Αστυνομία».<br/><br/>Από την πλευρά του ο Υπουργός είπε πως το συγκεκριμένο θέμα δεν αφορά «το Υπουργείο Δικαιοσύνης στην έκταση που έχει, απ’ ότι είδα στα δημοσιεύματα».<br/><br/>Απ’ ότι αντιλαμβάνομαι, συνέχισε, «η Διευθύντρια των Φυλακών έχει ήδη τοποθετηθεί ότι δεν έχει τεθεί σε λειτουργία το σύστημα ή σύστημα που να δημιουργεί πρόβλημα στην περιοχή, άρα το πρόβλημα πρέπει να πηγάζει από αλλού και την κύρια ευθύνη από πλευράς κυβέρνησης, έχει το Υπουργείο Μεταφορών. Εν πάση περιπτώσει θα ενημερωθώ, αλλά είμαι βέβαιος ότι θα τοποθετηθεί και το αρμόδιο Υπουργείο εν ευθέτω χρόνω», είπε. </p>
    </article>
  </body>
</html>