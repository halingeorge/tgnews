<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/wybory-na-bialorusi-niezalezni-obserwatorzy-kwestionuja-dane-o-frekwencji,986301.html"/>
    <meta property="og:site_name" content="TVN24"/>
    <meta property="article:published_time" content="2019-11-18T13:26:03+00:00"/>
    <meta property="og:title" content="&quot;Mamy parlament złożony z ludzi nominowanych, a nie wybranych&quot;"/>
    <meta property="og:description" content="Podane przez Centralną Komisję Wyborczą wstępne dane o frekwencji w wyborach parlamentarnych na Białorusi zakwestionowali opozycyjni obserwatorzy przebiegu głosowania. Twierdzą oni między innymi, ż..."/>
  </head>
  <body>
    <article>
      <h1>"Mamy parlament złożony z ludzi nominowanych, a nie wybranych"</h1>
      <address><time datetime="2019-11-18T13:26:03+00:00">18 Nov 2019, 13:26</time> by <a rel="author">rzw</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/aeff9055-0949-4cce-bb5e-fab2f7c8419f.jpg?type=1&amp;srcmode=3&amp;srcx=0/1&amp;srcy=0/1&amp;srcw=970&amp;srch=546&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/71b42050-57ec-4e7d-a2dd-135c9e46b046-480p.mp4"/>
          <figcaption>Na Białorusi zakończyły się wybory do Izby Reprezentantów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/a8166ddd-2d26-4588-a0b0-6e13f4be0ab5-480p.mp4"/>
          <figcaption>Białorusini wybierają parlament</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/5bce843dd76db8c939d5323dd3e54ec9/df0a1731-51ce-40a0-b29c-40cd5c2003b8-480p.mp4"/>
          <figcaption>Białoruś nie wejdzie w skład Rosji - oświadczył Alaksandr...</figcaption>
        </figure>
        <figcaption>Wybory na Białorusi zakończyły się w niedzielę<cite>Foto: Sergey Dolzhenko / PAP/EPA | Video: Reuters</cite></figcaption>
      </slideshow>
      <h3>Podane przez Centralną Komisję Wyborczą wstępne dane o frekwencji w wyborach parlamentarnych na Białorusi zakwestionowali opozycyjni obserwatorzy przebiegu głosowania. Twierdzą oni między innymi, że w części okręgów nie osiągnięto 50-procentowego progu, wymaganego do uznania wyborów za ważne. Misja OBWE uznała, że wybory nie spełniały standardów demokratycznych. Wysokie noty wystawili natomiast obserwatorzy Wspólnoty Niepodległych Państw.</h3>
      <p>Białoruska Centralna Komisja Wyborcza podała w niedzielę wieczorem na stronie internetowej, że według wstępnych danych frekwencja w wyborach do Izby Reprezentantów - niższej izby parlamentu - wyniosła 77,22 proc. Szefowa Centralnej Komisji Wyborczej Lidzija Jarmoszyna powiedziała, że we wszystkich 110 okręgach osiągnięty został próg frekwencji 50 procent, co oznaczałoby, że wszędzie wybory są ważne.</p>
      <p>Obserwatorzy z Biura Instytucji Demokratycznych i Praw Człowieka OBWE, Zgromadzenia Parlamentarnego Rady Europy i Zgromadzenia Parlamentarnego OBWE ocenili, że wybory nie spełniały standardów demokratycznych – przekazano w poniedziałek.</p>
      <h3>Prawo Wyboru: złożyliśmy 622 skargi</h3>
      <p>Dane CKW kwestionują obserwatorzy, działający w ramach zorganizowanej przez opozycję kampanii Prawo Wyboru. Odnotowali oni 731 przypadków nadużyć i złamania prawa wyborczego. Twierdzą, że w pięciu z dziewięciu okręgów, w których działali niezależni obserwatorzy, nie osiągnięto progu 50 procent frekwencji.</p>
      <related>
        <a href="https://www.tvn24.pl/wiadomosci-ze-swiata,2/tylko-nie-klamcie-polakom-ze-my-tu-z-rosja-tworzymy-jakis-sojusz,986086.html"/>
      </related>
      <p>- Złożyliśmy 622 skargi – poinformowali aktywiści w czasie poniedziałkowego podsumowania pracy. - Wybory były niedemokratyczne. Zadziałał system falsyfikacji, to nie były wybory – ocenił koordynator kampanii Alaksandr Siłkou.</p>
      <p>Powołując się na dane swoich obserwatorów, Prawo Wyboru zestawiło dane o głosujących z liczbami podawanymi przez komisje wyborcze. - W niektórych przypadkach różnice wynosiły nawet 35 procent. Tak było w okręgu numer 84 w Mohylewie – mówili przedstawiciele kampanii.</p>
      <p>Wśród innych wskazanych nieprawidłowości są: brak jawności liczenia głosów, masowe usuwanie obserwatorów z lokali wyborczych, zakaz kopiowania protokołów komisji.</p>
      <p>Nieprawidłowości odnotowywano również na etapie pięciodniowego głosowania przedterminowego, w czasie którego dochodziło - zdaniem aktywistów - do zmuszania obywateli do głosowania i zawyżania frekwencji.</p>
      <p>Co najmniej dziewięciu kandydatów opozycji zamierza zaskarżyć wyniki wyborów - poinformowano.</p>
      <h3>"Fałszowanie na bezprecedensową skalę"</h3>
      <p>Mamy parlament złożony z ludzi nominowanych, a nie wybranych – przekonywali w poniedziałek liderzy partii opozycyjnych, które wchodzą w skład Prawa Wyboru.<br/><br/>- Doszło do fałszowania na bezprecedensową skalę. Władzy nie udało się ani pokazać masowego poparcia wyborców, ani stworzyć wrażenia demokratyczności wyborów na zewnątrz – ocenił lider Ruchu o Wolność Juryj Hubarewicz.</p>
      <related>
        <a href="https://www.tvn24.pl/wiadomosci-ze-swiata,2/dlugie-glosowanie-w-kraju-lukaszenki-opozycja-na-noc-urny-zostaja-bez-kontroli,984713.html"/>
      </related>
      <p>Opozycjoniści zapowiedzieli, że przypadki nadużyć mają zamiar zgłaszać także do sądów i prokuratury.<br/><br/>Według p.o. lidera opozycyjnej Zjednoczonej Partii Obywatelskiej Mikałaja Kazłoua wybory parlamentarne były próbą przed mającymi się odbyć w przyszłym roku wyborami prezydenckimi.</p>
      <h3>Wybory do Izby Reprezentantów</h3>
      <p>O 110 miejsc w Izbie Reprezentantów, izby niższej białoruskiego parlamentu, ubiegało się 513 kandydatów, w tym niemal 200 przedstawicieli opozycji. Izba Reprezentantów jest wybierana na cztery lata w wyborach jednomandatowych. Uprawnionych do głosowania było 6,9 mln osób.<br/><br/>Zasadniczy dzień głosowania - niedzielę - poprzedziło pięciodniowe głosowanie przedterminowe, w którym frekwencja wyniosła ponad 35 proc.</p>
      <p>Ostateczne wyniki mają zostać ogłoszone 22 listopada.</p>
      <p>Wybory do wyższej izby parlamentu – Rady Republiki, odbyły się 7 listopada.<br/><br/>Organizacja i przebieg niedzielnych wyborów zostały pozytywnie ocenione przez obserwatorów z poradzieckiej Wspólnoty Niepodległych Państw, która uznała je za "konkurencyjne, otwarte i przejrzyste".</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/tylko-nie-klamcie-polakom-ze-my-tu-z-rosja-tworzymy-jakis-sojusz,986086.html"/>
        <a href="https://www.tvn24.pl/wiadomosci-ze-swiata,2/rosyjskie-mysliwce-zwieksza-potencjal-bojowy-bialorusi,985037.html"/>
        <a href="https://www.tvn24.pl/wiadomosci-ze-swiata,2/przyszedl-kupic-wino-zabil-i-okradl-dwie-staruszki-kara-smierci-utrzymana,984818.html"/>
        <a href="https://www.tvn24.pl/wiadomosci-ze-swiata,2/dlugie-glosowanie-w-kraju-lukaszenki-opozycja-na-noc-urny-zostaja-bez-kontroli,984713.html"/>
        <a href="https://www.tvn24.pl/wiadomosci-ze-swiata,2/zaniepokojenie-w-zwiazku-z-rozmieszczeniem-na-litwie-amerykanskich-zolnierzy,981833.html"/>
      </related>
    </article>
  </body>
</html>