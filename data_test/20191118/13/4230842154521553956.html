<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191118-osoblyvyj-status-donbasu-treba-uzgodzhuvaty-z-ordlo-prystajko/"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T13:29:32+00:00"/>
    <meta property="og:title" content="Особливий статус Донбасу треба узгоджувати з ОРДЛО – Пристайко"/>
    <meta property="og:description" content="Норми нового закону про особливий статус Донбасу мають бути узгоджені з представниками ОРДЛО в рамках Тристоронньої контактної групи у Мінську."/>
  </head>
  <body>
    <article>
      <h1>Особливий статус Донбасу треба узгоджувати з ОРДЛО – Пристайко</h1>
      <address>
        <time datetime="2019-11-18T13:29:32+00:00">18 Nov 2019, 13:29</time>
      </address>
      <p>Норми нового закону про особливий статус Донбасу мають бути узгоджені з представниками ОРДЛО в рамках Тристоронньої контактної групи у Мінську.</p>
      <p>Глава МЗС України Вадим Пристайко нагадав, що у Мінських домовленостях є пункт про те, що всі модальності закону про особливий статус Донбасу треба узгоджувати з протилежною стороною, тобто з ОРДЛО.</p>
      <blockquote>– Єдиний шлях узгодження з тією стороною – Тристороння контактна група. Тобто важлива взаємодія між парламентом, який ухвалюватиме закон, і переговорною групою, яка повинна розуміти, що саме готові депутати зрештою проголосувати, адже без їхніх слів, без їхнього голосування, без їхньої участі нічого не вийде, – наголосив дипломат.</blockquote>
      <p><b>Читайте:</b> <a href="https://fakty.com.ua/ua/ukraine/20191115-zustrich-normandskoyi-chetvirky-mozhe-vidbutysya-9-grudnya-bloomberg/">Зустріч нормандської четвірки відбудеться 9 грудня в Парижі</a></p>
      <p>За його словами, було б добре, якби на зустріч у нормандському форматі Україна приїхала з базовими параметрами нового закону, проте в парламенті і досі не створена робоча група, яка б взяла на себе цю ініціативу.</p>
      <p>Раніше голова Верховної Ради Дмитро Разумков заявив, що новий <a href="https://fakty.com.ua/ua/ukraine/20191007-chervonyh-linij-v-zakoni-pro-osoblyvyj-status-donbasu-ne-peretnut-razumkov/">закон про особливий статус Донбасу</a> повинен розроблятися із залученням експертів, громадськості, парламенту, Офісу президента, а також закордонних партнерів.</p>
    </article>
  </body>
</html>