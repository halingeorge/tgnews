<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/kuzey-koreden-bedavaya-zirve-yok-aciklamasi"/>
    <meta property="og:site_name" content="CNN Türk"/>
    <meta property="article:published_time" content="2019-11-18T13:57:23+00:00"/>
    <meta property="og:title" content="Kuzey Kore'den &quot;bedavaya zirve yok&quot; açıklaması"/>
    <meta property="og:description" content="Kuzey Kore, ABD Başkanı Donald Trump'ın, yakında..."/>
  </head>
  <body>
    <article>
      <h1>Kuzey Kore'den "bedavaya zirve yok" açıklaması</h1>
      <h2>Kuzey Kore, ABD Başkanı Donald Trump'ın, yakında Pyongyang lideri Kim Jong-un'la görüşebileceği imasına karşılık, ülkeye yararı olmayan görüşmelerle ilgilenmediklerini bildirdi.</h2>
      <address><time datetime="2019-11-18T13:57:23+00:00">18 Nov 2019, 13:57</time> by <a rel="author">AA</a></address>
      <p>Dışişleri Bakanlığı Danışmanı Kim Kye Gwan, resmi ajans KCNA'daki açıklamasında, Washington'un nükleer müzakereleri canlı tutmak için <a href="https://www.cnnturk.com/haberleri/kuzey-kore">Kuzey Kore</a>'ye karşı düşmanca siyasetine son vermesi gerektiğini belirtti.</p>
      <p>Tarafların geçen yıl hazirandan bu yana 3 zirve ve başka toplantılar yaptığını ancak ilişkilerde bir iyileşme olmadığını vurgulayan Kim, "<a href="https://www.cnnturk.com/haberleri/abd">ABD</a> kendi lehine zaman kazanmaya çalışıyor. Bize yarar sağlamayan bu tür buluşmalarla artık ilgilenmiyoruz. Karşılığında bir şey almadığımız için ABD Başkanı'na sadece övünebileceği bir şey hediye etmeyeceğiz, hatta Başkan <a href="https://www.cnnturk.com/haberleri/trump">Trump</a>'ın iftihar ettiği başarıların karşılığını alacağız." yorumunda bulundu.</p>
      <p>ABD Başkanı Trump, dün <a href="https://www.cnnturk.com/haberleri/twitter">Twitter</a>'dan paylaştığı mesajda, Kuzey Kore liderine yönelik, "Acele etmelisin ve anlaşmayı sağlamalısın. Yakında görüşürüz." ifadesini kullanmıştı.</p>
      <p><b>Kore Yarımadası'nın nükleer silahlardan arınması için Trump-Kim zirveleri</b> </p>
      <p>Trump ile Kim Jong-un, ilk kez 12 Haziran 2018'de Singapur'da bir araya gelmiş, Kore Yarımadası'nın nükleer silahlardan arındırılması ve kalıcı barış konusunda mutabakata varmışlardı.</p>
      <p>İki lider, 26-27 Şubat 2019'da Vietnam'ın başkenti Hanoi'de bir kez daha görüşmüş ancak zirve beklenenden hızlı şekilde ve anlaşmasız sona ermişti.</p>
      <p>Son olarak 30 Haziran'da Kuzey ve Güney Kore arasında bulunan "silahsızlandırılmış bölge"de görüşen Trump ve Kim, nükleer müzakere sürecini sürdürme kararı almıştı.</p>
      <p>
        <b>Washington'a yıl sonuna kadar süre verilmişti</b>
      </p>
      <p>Kuzey Kore ve ABD arasında 5 Ekim'de İsveç'te yapılan görüşmeler ilk gününde kesilmiş, Pyongyang yönetimi, ABD tarafının düşmanca yaklaşımını değiştirecek tatmin edici bir adım atmadığı müddetçe, Kuzey Kore'nin "bu bıkkınlık veren müzakereleri" sürdürme niyeti olmadığı açıklamasını yapmıştı. </p>
      <p>Kuzey Kore Başmüzakerecisi Kim, müzakere sürecinin yeniden başlamasının ABD'nin tutumuna bağlı olduğunu belirterek, Washington'a yıl sonuna kadar süre vermişti.</p>
      <related>
        <h4>ilgili haberler</h4>
        <a href="https://www.cnnturk.com/dunya/abdden-skandal-karar-artik-hukuka-aykiri-degil"/>
        <a href="https://www.cnnturk.com/dunya/2020de-trumpin-rakibi-olacak-milyarder-isim-ilk-adimi-atti"/>
        <a href="https://www.cnnturk.com/dunya/rusya-abdyi-sucladi-bilincli-olarak-bozuyorlar"/>
      </related>
    </article>
  </body>
</html>