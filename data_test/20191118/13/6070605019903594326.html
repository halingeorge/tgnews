<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barcelona-nous-radars-ronda-Litoral-tunel-Badal-Rovira-pla-seguretat-viaria_0_2346365453.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T13:11:53+00:00"/>
    <meta property="og:title" content="Barcelona tindrà dos nous radars de tram a la ronda Litoral i al túnel de Badal"/>
    <meta property="og:description" content="L'Ajuntament presenta el nou pla de seguretat viària per als pròxims quatre anys"/>
  </head>
  <body>
    <article>
      <h1>Barcelona tindrà dos nous radars de tram a la ronda Litoral i al túnel de Badal</h1>
      <h2>L'Ajuntament presenta el nou pla de seguretat viària per als pròxims quatre anys</h2>
      <address>
        <time datetime="2019-11-18T13:11:53+00:00">18 Nov 2019, 13:11</time>
      </address>
      <p>Si fa pocs dies l'Ajuntament de Barcelona <a href="https://www.ara.cat/societat/Barcelona-installara-radars-limitades-quilometres_0_2340366081.html">anunciava que el túnel de la Rovira</a> tindria un radar de tram, aquest no serà l'únic que es vol posar en marxa l'any vinent. També es preveuen instal·lar dos nous altres radars de tram a la ronda Litoral, a la zona del Moll de la Fusta, i al túnel de Badal, a la ronda del Mig. El consistori ho ha concretat aquest migdia en la presentació del nou pla de seguretat viària per als pròxims quatre anys (2019-2022). La regidora de Mobilitat, Rosa Alarcón, ha insistit que la col·locació dels radars no només es farà a les rondes sinó que arribarà, com <a href="https://www.ara.cat/societat/Barcelona-installara-radars-limitades-quilometres_0_2340366081.html">ja va avançar fa dues setmanes</a>, als carrers on el límit de velocitat és de 30 km/h i també de 50 km/h. Alarcón ha afegit que a part dels aparells de tram, se n'instal·laran de fixos i mòbils.</p>
      <p>
        <a href="https://www.ara.cat/societat/Barcelona-installara-radars-limitades-quilometres_0_2340366081.html">La capital catalana també tindrà radars a les zones 30</a>
      </p>
      <p>Els radars són una de les eines que l'Ajuntament vol utilitzar per reduir les víctimes i els accidents de trànsit a la ciutat. El nou pla de seguretat viària s'ha elaborat amb quatre eixos prioritaris: la prevenció dels sinistres més lesius, els usuaris vulnerables, la resolució de problemàtiques amb un nombre elevat de víctimes i els accidents mortals. El cap de la divisió de Trànsit de la Guàrdia Urbana, l'intendent major Juan José Vilanova, ha explicat que 19 persones, amb una mitjana d'edat de 42 anys, ja han mort aquest any en accidents de trànsit a la capital: 11 motoristes, sis vianants, un ciclista i un conductor. 17 víctimes eren homes i dues dones. "13 eren veïns de Barcelona i la resta de l'àrea metropolitana, excepte un estranger. Són veïns nostres, que surten un dia de casa seva i malauradament no tornen. Hem de lluitar contra això", ha reclamat Vilanova.</p>
      <h3>Reducció a 17 víctimes mortals el 2022</h3>
      <p>L'intendent major de la Guàrdia Urbana ha apuntat que un dels objectius que marca el pla de seguretat viària és que el 2022 hi hagi, com a màxim, 17 víctimes mortals en accidents de trànsit a la ciutat: l'any passat van ser 21. També es vol reduir el nombre de ferits greus a com a molt 167 persones –el 2018 va ascendir a 238–. Alarcón ha recordat que l'Ajuntament treballa perquè el nou contracte de llicències de les motos i les bicicletes d'ús compartit obligui les empreses a aplicar un codi de bones pràctiques perquè <a href="https://www.ara.cat/societat/Barcelona-obligara-usuaris-compartida-conducta_0_2321767944.html">els usuaris que cometin infraccions siguin expulsats</a>. La previsió es fer el mateix més endavant amb el Bicing. El tinent d'alcalde de Prevenció i Seguretat, Albert Batlle, ha admès que "cada cop hi ha més operadors a l'espai públic, no només a aquesta ciutat, sinó a totes les grans ciutats europees", i per això ha apostat per "posar ordre i sancions".</p>
      <figure>
        <img src="https://www.ara.cat/2016/02/11/societat/que-Barcelona-servei-Cooltra-projecte_1520857914_42757019_117x66.jpg"/>
      </figure>
      <p>
        <a href="https://www.ara.cat/societat/Barcelona-obligara-usuaris-compartida-conducta_0_2321767944.html">Barcelona vetarà els usuaris incívics de motos i bicis compartides</a>
      </p>
      <p>El director de Mobilitat de Barcelona, Adrià Gomila, ha reivindicat que els pròxims anys s'ha de combinar el disseny dels carrers amb l'actitud de les persones. "Per més que els carrers estiguin ben dissenyats, si no es compleixen les normes l'urbanisme no evitarà els accidents. Però no es pot deixar tot al comportament, perquè amb els dissenys tenim molt de marge. Estem actuant en les dues línies", ha defensat Gomila.</p>
    </article>
  </body>
</html>