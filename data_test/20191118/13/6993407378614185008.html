<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/morska-pikhota-okhoroniaje-uzberezhzhia-skadovsk/30278464.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T13:15:48+00:00"/>
    <meta property="og:title" content="«Півтора прикордонника» проти Росії: як морпіхи утримують «фронт» у Скадовську"/>
    <meta property="og:description" content="В яких умовах несуть службу українські морпіхи біля Скадовська"/>
  </head>
  <body>
    <article>
      <h1>«Півтора прикордонника» проти Росії: як морпіхи утримують «фронт» у Скадовську</h1>
      <address><time datetime="2019-11-18T13:15:48+00:00">18 Nov 2019, 13:15</time> by <a rel="author" href="https://www.radiosvoboda.org/author/%D1%94%D0%B2%D1%87%D0%B8%D0%BD-%D0%B4%D0%BC%D0%B8%D1%82%D1%80%D0%BE/tgrtqr" target="_blank">Євчин Дмитро, Ірина Домащенко, Вікторія Веселова</a></address>
      <p>
        <b>Від Скадовська Херсонської області, де базуються українські морпіхи, до села Стерегуще у Роздольненському районі на півночі анексованого Криму – близько 47 кілометрів Чорним морем. З січня цю смугу чорноморського узбережжя Херсонської області пильнують українські морпіхи – 140-й окремий розвідувальний батальйон. З чим довелося стикнутися українським військовим, читайте в матеріалі телепроекту Крим.Реалії.</b>
      </p>
      <p>«Це стратегічне місце, звідки вдало можна контролювати агресора, який знаходиться навпроти нас. Який знаходиться на Кримському півострові, на нашому Кримському півострові», – розповідає про місце служби у Скадовську Володимир Семків – командир 140 окремого розвідувального батальйону морської піхоти Збройних сил України.</p>
      <figure>
        <img src="https://gdb.rferl.org/5A5676D9-066E-420F-B9A6-2C0D9280C58D_r1.jpg"/>
        <figcaption>Узбережжя Скадовська</figcaption>
      </figure>
      <p>Інших українських підрозділів в районі Скадовська немає, говорить морпіх-розвідник з позивним «Скіф». До російської анексії Криму він служив у Керчі. З міркувань безпеки ми не можемо показувати обличчя військового.</p>
      <figure>
        <img src="https://gdb.rferl.org/275D1CA9-3035-4F89-8CBB-5ABC1B44A799_r1.jpg"/>
        <figcaption>Володимир Семків, командир 140 окремого розвідувального батальйону морської піхоти Збройних сил України</figcaption>
      </figure>
      <p>«Тут тактична обстановка така, що у Скадовську є велика діра у кордоні і є відкрите море, куди можуть підійти легкі десантні катери. Військ тут особливо немає, є поліція, не зовсім те, що треба, і, як кажуть, півтора прикордонника, які нічого не зроблять. З іншого боку (збоку Донецької області, – ред.) – село Селідове, ударно-штурмова бригада Росії розвернута у повному обсязі, нагнано багато одиниць техніки і особового складу ударно-штурмових підрозділів», – говорить він.</p>
      <p>За словами «Скіфа», без розміщення тут морської піхоти – елітної частини військ Збройних сил України – стримувати агресію на приазовському напрямку буде проблематично.</p>
      <figure>
        <iframe src="https://www.youtube.com/embed/UrrZTFLEw4Y" width="640" height="360" data-service="Youtube" scrolling="no"/>
      </figure>
      <p>Якщо Росія нападе Росія вдарить по Скадовську тільки за умови повномасштабного вторгнення в Україну, переконаний військовий експерт, заступник директора українського Центру досліджень армії, конверсії та роззброєння Михайло Самусь.</p>
      <figure>
        <img src="https://gdb.rferl.org/A4BF2F86-A8C9-4745-BAEB-2AAFF008C4A6.jpg"/>
        <figcaption>Михайло Самусь</figcaption>
      </figure>
      <p>У березні російські військові провели у Криму масштабні навчання з перекидання десантників морем. Задіювали півтори тисячі військовослужбовців.</p>
      <p>«Якщо буле широкомасштабний наступ Росії проти України, якщо Росія надумає пробити собі сухопутний коридор до Криму з Донбасу, з російської території через Донбас, то, звісно, вони (російські військові, – ред.) проводитимуть морські десантні операції, зокрема, і в Скадовську. Їм треба буде перекрити ось цей напрямок і зробити такий буфер», – роз’яснює Михайло Самусь.</p>
      <p>Зараз Чорноморське узбережжя в районі Скадовська захищене недостатньо, вважає морпіх «Скіф». «В місті Скадовськ є велика діра в кордоні. Є відкрите море, куди можуть підійти легкі десантні катера, де можуть висадити піхоту і в подальшому десантувати техніку, якщо буде потрібно», – говорить він.</p>
      <p>Легкий десантний катер «Акула», яким озброєний Чорноморський флот Росії, подолає відстань від села Стерегуще у Криму до Скадовська на Херсонщині трохи більше, ніж за дві години, говорять українські морпіхи. Російський десантний корабель «Цезарь Куников», що базується в Криму, ту саму відстань, за розрахунками українських військових, подолає приблизно за півтори години. Він також може транспортувати бронетехніку.</p>
      <figure>
        <img src="https://gdb.rferl.org/B576F7CF-9215-4952-8D76-53E708807419_r1.jpg"/>
        <figcaption>Скадовськ</figcaption>
      </figure>
      <p>На півночі Криму Росія стягнула додаткові сили, стверджує «Скіф»: «Ми знаємо, що з того боку – ударно-штурмову бригаду Росії розвернуто у повному обсязі – багато одиниць техніки і особового складу».</p>
      <p>З відкритих джерел відомо, що найближчий штурмовий батальйон російських десантників розміщений у Джанкої. Звідси до села Стерегуще і виходу до Чорного моря напроти Скадовська – трохи більше 100 кілометрів. Розташування інших російських підрозділів у цьому районі невідоме.</p>
      <p>«У Криму є достатньо сил для того, щоб завдати по нас і ракетні удари, і авіаційні удари, і провести морську десантну операцію, і провести блокування будь якої акваторії», – говорить Михайло Самусь.</p>
      <h3>Захищати свій сектор українські морпіхи вимушені у непростих умовах</h3>
      <p>У квітні цього року начальник Генштабу ЗСУ Віктор Муженко звернувся до Херсонської обласної ради з проханням передати табір в оренду Міноборони. Облрада за це рішення проголосувала з другої спроби, більшості голосів вистачило не одразу. Тепер у Міноборони просять передати табір на баланс відомства, щоб відремонтувати корпуси. Але це питання вже кілька місяців не вирішується.</p>
      <figure>
        <img src="https://gdb.rferl.org/06CA3F48-3D88-483C-B403-141DE27CEBC1_r1.jpg"/>
        <figcaption>Баа морпіхів наразі розташовується у покинутому приміщенні дитячого табору «Білі крила» під Скадовськом</figcaption>
      </figure>
      <p>Тому зробити ремонт для військових тут поки неможливо. «За відсутності даної умови Міністерство оборони не може вкладати кошти у те, що йому не належить. Це нормально. Жоден господар ніколи не вкладатиме у те, що йому не належить. І коли ми подивимось угоду, то там чітко вказано, що розрив угоди можливий в односторонньому порядку. В якийсь прекрасний момент там комусь щось не сподобалось і нам кажуть: давайте звідси з’їжджайте», – пояснює Володимир Семків.</p>
      <figure>
        <img src="https://gdb.rferl.org/D901EFC2-A26F-4DE3-8538-5CC2F6BD7E46_r1.jpg"/>
        <figcaption>«Жоден господар ніколи не вкладатиме у те, що йому не належить»</figcaption>
      </figure>
      <p>Однак і жити в таких умовах неможливо. Морпіхи зробили ремонт в одному з корпусів власними силами. До інших навіть електрика і вода не підведені. Морпіхи очікують, коли чиновники і військове керівництво домовляться. «Зараз відбуваються робочі зустрічі з керівниками морської піхоти з керівником ВМС України стосовно передачі цієї бази на постійну основу», – говорить глава Херсонської облради Владислав Мангер.</p>
      <figure>
        <img src="https://gdb.rferl.org/2A5BE98F-E508-42A3-9BC4-723BD8AF1BA6_r1.jpg"/>
      </figure>
      <p>Владислав Мангер</p>
      <p>Але домовлятися хочуть не всі. Є противники розміщення морпіхів на території дитячого табору. Херсонська облрада запропонувала військовим чотири інші локації поблизу Скадовська, але Генштаб Збройних сил України обрав саме це місце.</p>
      <figure>
        <img src="https://gdb.rferl.org/6A36CE27-38F3-4191-B99D-77E302B76800_r1.jpg"/>
        <figcaption>Колишній дитячий табір «Білі крила»</figcaption>
      </figure>
      <p>«Ніхто не проти цієї військової частини у Скадовському районі, маючи на увазі невелику відстань Криму. Хочеться об’єднати, щоб і захист був, і щоб ми все-таки зберегли те, що було побудовано за 50 років. А за 50 років було побудовано унікальне місце – урочище Сукури з дев’ятьма піонерськими таборами», – говорить заступник глави Херсонської облради Віталій Булюк.</p>
      <p>Керівники Херсонської облради говорять, що на даний момент розглядається питання про передачу табору «Білі крила» з комунальної власності Скадовська у власність Міноборони України. Але терміни вирішення цього питання поки не визначені.</p>
      <figure>
        <img src="https://gdb.rferl.org/61EADDDF-806A-4D17-8FC5-4995735F5818_r1.jpg"/>
      </figure>
      <p>Тим часом Міноборони Росії до дня військового розвідника <a href="https://www.youtube.com/watch?v=xdMEKMd7hvs">оприлюднило відеоролик</a>, у якому показало, як швидко і ефективно можуть діяти диверсійні і штурмові загони російської армії. В свою чергу, українські військові провели навчання на полігоні «Ягорлик» у Херсонській області. Підняли авіацію, випробували ракетні комплекси С-300, «Бук» та С-125.</p>
      <p>Тренувалися відбивати атаки з моря і потрапляти у надводні мішені. Стріляли у плавсклад «Золотоноша».</p>
    </article>
  </body>
</html>