<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/se-straskym-se-prijel-do-prachatic-rozloucit-i-vaclav-klaus/1822432?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T13:29:00+00:00"/>
    <meta property="og:title" content="Se Stráským se přijel do Prachatic rozloučit i Václav Klaus"/>
    <meta property="og:description" content="Prachatice - Na tři stovky lidí se dnes přišlo v Prachaticích rozloučit s bývalým československým premiérem Janem Stráským, který zemřel 6. listopadu ve věku 78 let. Mezi smutečními hosty byl i bývalý prezident Václav Klaus a řada dalších, hlavně jihočeských, politiků. Smuteční věnec zaslal prezident Miloš Zeman nebo Úřad vlády ČR. Stráský byl podle Klause člověk, jehož si velmi vážil po odborné i lidské stránce."/>
  </head>
  <body>
    <article>
      <h1>Se Stráským se přijel do Prachatic rozloučit i Václav Klaus</h1>
      <address><time datetime="2019-11-18T13:29:00+00:00">18 Nov 2019, 13:29</time> by <a rel="author" href="http://www.ctk.cz/" target="_blank">ČTK</a></address>
      <p>Prachatice - Na tři stovky lidí se dnes přišlo v Prachaticích rozloučit s bývalým československým premiérem Janem Stráským, který zemřel 6. listopadu ve věku 78 let. Mezi smutečními hosty byl i bývalý prezident Václav Klaus a řada dalších, hlavně jihočeských, politiků. Smuteční věnec zaslal prezident Miloš Zeman nebo Úřad vlády ČR. Stráský byl podle Klause člověk, jehož si velmi vážil po odborné i lidské stránce.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1165391356_200612060088_DDD_1.jpg"/>
        </figure>
        <figure>
          <img src="https://i3.cn.cz/6/1293095426_201012230016_PRG_1.jpg"/>
        </figure>
        <figure>
          <img src="https://i3.cn.cz/6/1340818273_P201206270862601.jpg"/>
        </figure>
        <figure>
          <img src="https://i3.cn.cz/6/1450952472_P201512240195201.jpg"/>
        </figure>
        <figure>
          <img src="https://i3.cn.cz/6/1450952496_P201512240195301.jpg"/>
        </figure>
        <figure>
          <img src="https://i3.cn.cz/6/1450952812_P201512240197601.jpg"/>
        </figure>
        <figure>
          <img src="https://i3.cn.cz/6/1574075122_P201911180403001.jpg"/>
        </figure>
        <figure>
          <img src="https://i3.cn.cz/6/1574076010_P201911180418301.jpg"/>
        </figure>
        <figure>
          <img src="https://i3.cn.cz/6/1574080638_P201911180497801.jpg"/>
        </figure>
        <figure>
          <img src="https://i3.cn.cz/6/1574080671_P201911180498301.jpg"/>
        </figure>
        <figure>
          <img src="https://i3.cn.cz/6/1574080691_P201911180498601.jpg"/>
        </figure>
      </slideshow>
      <p>"My jsme spolu byli nesčíselněkrát na nejrůznějších pochodech, kterými on vynikal a které organizoval. Jak tady na Šumavě, tak při přechodech slovenských hor. Byli jsme spolu v zahraničí, v Belgii a v Holandsku jsme spolu pochodovali. Mnohokrát jsme spolu byli o víkendech, nikoliv jen v práci," řekl dnes novinářům Klaus na hřbitově v Prachaticích.</p>
      <p>Uvedl, že se Stráským se potkal v zaměstnání v roce 1971. Později spolu po převratu v roce 1989 zahájili i politickou dráhu. "Jeho vstup do polistopadového období byl rezolutní. Byl jedním z nás, z té úzké skupinky, která se rozhodně a se vší silou pustila do radikální přeměny celé naší společnosti," řekl Klaus.</p>
      <p>Stráský byl mimo jiné ministrem dopravy nebo zdravotnictví. V roce 1992 jako předseda federální vlády po abdikaci prezidenta Václava Havla zastával několik měsíců i úřad hlavy státu. Byl členem ODS a později také Unie svobody.</p>
      <p>Stráský měl od mládí blízko k Šumavě. Byl vášnivým turistou, často a rád chodil po horách. Jednu dobu byl předsedou Klubu českých turistů. Od roku 1992 do roku 1997 byl poslancem. Po odchodu z politického života se přestěhoval na Šumavu a na začátku 21. století vedl jako ředitel jihočeský krajský úřad. V letech 2011 až 2012 byl ředitelem šumavského národního parku.</p>
      <p>Před třemi lety prodělal mozkovou mrtvici. Částečně se uzdravil, i když například chůze mu dělala problémy. Zemřel v domově pro seniory v Praze Štěrboholech.</p>
    </article>
  </body>
</html>