<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/kinesiska-ud-fel-av-svenska-ministern-att-narvara/"/>
    <meta property="og:site_name" content="DN.SE"/>
    <meta property="article:published_time" content="2019-11-18T13:52:27+00:00"/>
    <meta property="og:title" content="Kinesiska UD: Fel av svenska ministern att närvara"/>
    <meta property="og:description" content="Det var fel av kulturministern Amanda Lind att delta under prisutdelningen av Svenska Pens Tucholskypris, enligt en talesperson för kinesiska UD."/>
  </head>
  <body>
    <article>
      <h1>Kinesiska UD: Fel av svenska ministern att närvara</h1>
      <address><time datetime="2019-11-18T13:52:27+00:00">18 Nov 2019, 13:52</time> by <a rel="author" href="https://www.dn.se/av/kajsa-haidl/" target="_blank">Kajsa Haidl</a></address>
      <p>
        <b>Det var fel av kulturminister Amanda Lind att delta under prisutdelningen av Svenska Pens Tucholskypris. Det sade en talesperson för kinesiska UD under en presskonferens på måndagen. <br/>Samtidigt utlovar EU-kommissionen fortsatt ”full solidaritet” med Sverige i Gui Minhai-fallet, skriver TT.</b>
      </p>
      <p>Svenska regeringen valde att inte ge efter för Kinas påtryckningar och hot om ”konsekvenser”. På fredagskvällen delade kulturminister Amanda Lind (MP) ut Svenska Pens Tucholskypris till den fängslade svensk-kinesiske förläggaren Gui Minhai. </p>
      <p><a href="https://www.dn.se/kultur-noje/amanda-lind-svensk-yttrandefrihet-galler/">Läs mer: Amanda Lind: ”Svensk yttrandefrihet gäller”</a> </p>
      <p><b>Under en presskonferens</b> på Kinas utrikesdepartement i Peking på måndagen markerade man än en gång mot Sveriges agerande i frågan.</p>
      <p>– Det var fel av den svenske ministern att närvara. Gui Minhai har behandlats enligt kinesisk lag och har brutit mot den. Kina kräver respekt för sin suveräna lagstiftning, sade talespersonen Geng Shuang till <a href="https://www.svt.se/nyheter/utrikes/ud-i-peking-svarar-svt-korrespondent-fel-av-svensk-minister-att-narvara">SVT Nyheters korrespondent Ulrika Bergsten</a>.</p>
      <p>Relationerna mellan Sverige och Kina har blivit mer ansträngda på grund av fallet Gui Minhai. Kinas ambassad i Sverige har publicerat ett uttalande på sin hemsida där Sveriges agerande beskrivs leda till ”allvarliga svårigheter att upprätthålla vänskapliga utbyten och samarbeten mellan Kina och Sverige”. </p>
      <p>Och den kinesiske Sverigeambassadören Gui Congyou har tidigare bland annat hotat med att porta både kulturminister Amanda Lind (MP) och statsminister Stefan Löfven (S) från besök i Kina.</p>
      <p><b>EU-kommissionen utlovar</b> fortsatt ”full solidaritet” med Sverige i Gui Minhai-fallet.</p>
      <p>”Vi har kontakt med svenska myndigheter och står i full solidaritet med dem i det här fallet”, svarar en talesperson för EU-kommissionen i ett skriftligt svar på en fråga från TT om synen på uttalandena från Kinas Sverige-ambassadör i fredags.</p>
      <p>”EU:s position när det gäller den fängslade EU-medborgaren Gui Minhai är klar. Vi har upprepade gånger i såväl bilaterala kontakter som internationella sammanhang uttryckt att vi förväntar oss att han omedelbart släpps och vi fortsätter att göra det”, heter det i EU-kommissionens svar.</p>
      <p>”EU förväntar sig att Kina upprätthåller nationella och internationella krav och respekterar mänskliga rättigheter, inklusive genom att garantera rättvisa rättegångar och utredningar av rapporterade fall av godtyckliga gripanden, övergrepp och tortyr”, skriver talespersonen till TT.</p>
      <p>
        <b>Läs mer:</b>
      </p>
      <p><a href="https://www.dn.se/kultur-noje/kina-hotar-svenska-regeringen-om-pris-till-fangslad-forlaggare/">Kina hotar svenska regeringen om pris till fängslad förläggare</a> </p>
      <p><a href="https://www.dn.se/kultur-noje/expert-om-kinas-sverigehot-kan-bli-svarare-for-svenska-foretag/">Expert: Kan bli svårare för svenska företag i Kina</a> </p>
      <p><a href="https://www.dn.se/kultur-noje/starka-reaktioner-efter-kinas-angrepp-pa-pen-ett-fortackt-hot/">Starka reaktioner efter Kinas angrepp på PEN – ”Ett förtäckt hot”</a> </p>
      <p><a href="https://www.dn.se/av/kajsa-haidl/">Läs fler artiklar av Kajsa Haidl</a> </p>
    </article>
  </body>
</html>