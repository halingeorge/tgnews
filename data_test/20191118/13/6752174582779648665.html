<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-brutalis-baleset-osszeomlott-egy-hid/"/>
    <meta property="og:site_name" content="lokál"/>
    <meta property="article:published_time" content="2019-11-18T13:42:31+00:00"/>
    <meta property="og:title" content="Brutális baleset! Járművek alatt omlott össze egy híd"/>
    <meta property="og:description" content="Hétfőn reggel 8 óra és 8 óra 30 perc között összeomlott egy híd a franciaországi Toulouse-tól északra a Tarn folyó felett."/>
  </head>
  <body>
    <article>
      <h1>Brutális baleset! Járművek alatt omlott össze egy híd</h1>
      <address><time datetime="2019-11-18T13:42:31+00:00">18 Nov 2019, 13:42</time> by <a rel="author">MTI</a></address>
      <p>
        <b>Egy ember meghalt és legalább további egy ember eltűnt, amikor egy közúti függőhíd leszakadt a délnyugat-franciaországi Toulouse-tól mintegy harminc kilométerre található Mirepoix-sur-Tarn településen. A 155 méter hosszú és 6,5 méter széles fémszerkezetű hídon haladó gépjárművek a Tarn folyóba estek.</b>
      </p>
      <p>Dominique Alzéari, toulouse-i ügyész tájékoztatása szerint az eltűnt személy annak a teherjárműnek a sofőrje, amelynek a hídra érkezésekor leszakadt a maximum 19 tonnás járművek áthaladására engedélyezett építmény. A baleset pillanatában egy szemből érkező Renault Clio típusú autót vezető nő ki tudott úszni a partra és ki tudták menteni, a 15 éves lányát azonban holtan találták meg a folyóban – közölte az ügyész.</p>
      <p>A nyomozók jelenleg a teherautó sofőrjét keresik, valamint azt ellenőrzik, hogy volt-e egy további jármű a hídon a baleset pillanatában, ami az ügyész szerint nem valószínű.</p>
      <p>Az első hírek arról szóltak, hogy egy harmadik jármű is áthaladt a hídon, amikor az leszakadt, s annak utasai feltehetően a folyóba vesztek.</p>
      <p>A Tarn ezen a helyen több mint húsz méter mély és 100 méteres szélességű, jelenleg búvárok kutatják a híd alatti területet, valamint nyolcvan tűzoltó is segíti a mentési munkálatokat.</p>
      <p>A fémszerkezetű függőhíd 1931-ben épült, 2003-ban újjáépítették és folyamatosan ellenőrizték, nem mutatott semmilyen strukturális problémát a 2017-es részletes átvizsgáláskor az illetékes hatóságok szerint. A legutóbb ellenőrzést 2018 decemberben végezték.</p>
      <p>A prefektúra azt közölte, hogy a balesetben egy ember meghalt, három személyt pedig súlyos sérülésekkel kórházba szállították, köztük olyan szemtanúkat is, akik a bajba került embereken próbáltak meg segíteni, közülük ketten tűzoltók.</p>
      <p>A 2018. augusztus 14-én az olaszországi Genovában összeomlott híd 43 áldozatot követelő katasztrófáját követően a francia szenátus egyik bizottsága jelentést készített a franciaországi hidak biztonsági állapotáról, amely Hervé Maurey bizottsági elnök szerint “valós veszélyt” állapított meg. Szerinte az alapvető probléma, hogy nem ismert a hidak állapota Franciaországban. A jelentés egyébként “Marshall-segélyt kért a tragédia elkerülése” céljából. A most leszakadt függőhíd ugyanakkor a helyi hatóságok szerint nem szerepelt a biztonsági okokból érzékeny építmények listáján, és semmilyen különösebb ellenőrzést nem igényelt.</p>
      <slideshow>
        <figure>
          <img src="https://www.lokal.hu/wp-content/uploads/2019/11/08005330.jpg"/>
          <figcaption>EPA/FREDERIC SCHEIBER</figcaption>
        </figure>
        <figure>
          <img src="https://www.lokal.hu/wp-content/uploads/2019/11/08005341.jpg"/>
          <figcaption>EPA/FREDERIC SCHEIBER</figcaption>
        </figure>
        <figure>
          <img src="https://www.lokal.hu/wp-content/uploads/2019/11/08005342.jpg"/>
          <figcaption>EPA/FREDERIC SCHEIBER</figcaption>
        </figure>
      </slideshow>
    </article>
  </body>
</html>