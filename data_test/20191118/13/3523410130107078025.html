<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640484/%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D9%88%D8%A7%DA%A9%DB%8C%D9%86-%D9%81%DB%8C%D9%86%DB%8C%DA%A9%D8%B3-%D8%AC%D9%88%DA%A9%D8%B1-%D8%AC%D8%AF%DB%8C%D8%AF-%D8%B3%DB%8C%D9%86%D9%85%D8%A7-%7B%D9%82%D8%B3%D9%85%D8%AA-%D8%AF%D9%88%D9%85%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T13:06:00+00:00"/>
    <meta property="og:title" content="بهترین بازی‌های واکین فینیکس، جوکر جدید سینما {قسمت دوم}"/>
    <meta property="og:description" content="واکین فینیکس اکتبر ۱۹۷۴ در پورتوریکو از پدر و مادری آمریکایی متولد شد. او سومین فرزند در خانواده‌ی بود که صاحب پنج فرزند بودند."/>
  </head>
  <body>
    <article>
      <h1>
        <a href="https://www.bultannews.com/fa/news/640484/%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D9%88%D8%A7%DA%A9%DB%8C%D9%86-%D9%81%DB%8C%D9%86%DB%8C%DA%A9%D8%B3-%D8%AC%D9%88%DA%A9%D8%B1-%D8%AC%D8%AF%DB%8C%D8%AF-%D8%B3%DB%8C%D9%86%D9%85%D8%A7-%7B%D9%82%D8%B3%D9%85%D8%AA-%D8%AF%D9%88%D9%85%7D">بهترین بازی‌های واکین فینیکس، جوکر جدید سینما {قسمت دوم}</a>
      </h1>
      <h2>واکین فینیکس اکتبر ۱۹۷۴ در پورتوریکو از پدر و مادری آمریکایی متولد شد. او سومین فرزند در خانواده‌ی بود که صاحب پنج فرزند بودند.</h2>
      <address><time datetime="2019-11-18T13:06:00+00:00">18 Nov 2019, 13:06</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر: واکین فینیکس</b> اکتبر ۱۹۷۴ در<b> پورتوریکو</b> از پدر و مادری آمریکایی متولد شد. او سومین فرزند در خانواده‌ی بود که صاحب پنج فرزند بودند. خواهران و برادران بزرگتر و کوچکترش همگی بازیگر شدند. پدر و مادرش در یک سفر جاده‌ای با هم آشنا شده بودند و بعد هم به یک فرقه‌ی مذهبی پیوسته بودند. آن‌ها سرتاسر آمریکای جنوبی را با هم سفر کردند. کم‌کم از آن فرقه زده شدند و تصمیم گرفتند که آن‌ها را ترک کنند و سال ۱۹۷۸ به آمریکا برگردند. <br/>به گزارش بولتن نیوز به نقل از دیجی کالا مگ، آن‌ها نام خانوادگی‌شان را به <b>فینیکس</b> تغییر دادند. چون معتقد بودند درست مثل ققنوس که از دل خاکستر برمی‌خیزد، این نمادی از یک شروع جدید برای زندگی‌شان است. در همین زمان بود که <b>واکین</b> هم شروع کرده بود خودش را <b>لیف</b> (به معنای برگ) صدا بزند. دوست داشت مثل خواهر و برادرانش که اسامی مثل <b>ریور</b> (رودخانه) داشتند اسمش به طبیعت نزدیکتر باشد. دلیل این تمایل علاقه‌ی خانواده‌ی<b> فینیکس</b> به گذراندن وقت‌شان در طبیعت و بیرون از خانه بود. در نتیجه <b>لیف</b> اسمی شد که به عنوان بازیگر کودک از آن استفاده می‌کرد تا وقتی که ۱۵ ساله شده و دوباره اسمش را به <b>واکین</b> تغییر داد. <br/>خانواده‌ی<b> فینیکس</b> پول چندانی نداشتند در نتیجه بچه‌ها برای فراهم آوردن پول و غذا برای خانواده در خیابان‌ها نمایش اجرا می‌کردند. آن‌ها در مسابقه‌های استعدادیابی شرکت کردند. مادرشان منشی شبکه‌ی <b>NBC</b> بود و پدرش هم در کار طراحی باغ‌ها و باغچه‌ها بود. سرانجام که مدیر استعدادیابی کودکان، فرزندان خانواده‌ی <b>فینیکس</b> را کشف کرد. بعد از آن بچه‌ها وارد آگهی‌های بازرگانی و تلویزیونی شدند. اولین بار<b> واکین</b> هشت ساله بود که کنار برادر بزرگترش<b> ریور</b> در فیلم تلویزیونی<b> «هفت عروس برای هفت برادر»</b> جلوی دوربین رفت. <br/>بعد دیگر راهش به سمت سریال‌ها و فیلم‌های تلویزیونی باز شد. اولین‌بار سال ۱۹۸۶ در نقش پسر نوجوانی که به ناسا می‌رفت تا درباره‌ی برنامه‌های فضایی آن‌ها اطلاعات کسب کند در فیلم <b>«SpaceCamp»</b> به سینما راه پیدا کرد. بعد از اینکه نامش را به عنوان یک بازیگر کودک تثبیت کرد تصمیم گرفت مدتی با پدرش به سفر برود. مرگ برادر بزرگترش در اثر<b> اوردوز مواد مخدر</b> باعث شد که یک سالی از انظار عمومی فاصله بگیرد و سال ۱۹۹۵ بود که دوباره بازیگری را از سر گرفت. <br/>بعد از بازگشت به دنیای سینما بیشتر در نقش‌های فرعی بازی می‌کرد. فیلم‌هایی که خودشان هم اهمیت چندانی نداشتند چه برسد به بازیگران فرعی‌شان. با شروع هزاره‌ی سوم کارنامه <b>فینیکس</b> دچار چرخش شد. سال ۲۰۰۰ در اولین فیلم مهم کارنامه‌اش<b> «گلادیاتور» ریدلی اسکات</b> در نقشی فرعی ظاهر شد. البته از آن فیلم همه<b> راسل کرو</b> را به یاد دارند. چهار سال بعد در فیلم<b> «هتل رواندا»</b> ساخته‌ی <b>تری جورج</b> بازی کرد. فیلمی که نامزد سه جایزه‌ی اسکار شد اما <b>دان چیدل</b> ستاره‌ی اصلی‌اش بود. با این حال این فیلم‌ها باعث شدند که کم‌کم تبدیل به چهره‌ای آشنا برای کارگردانان مهم شود و از این جا کارنامه‌اش اوج گرفت.   در این مطلب با بهترین بازی های بازیگری که در مهم‌ترین فیلم این روزها نقش اصلی را ایفا کرده است، آشنا می شوید.</p>
      <p>
        <b>فساد ذاتی</b>
      </p>
      <p>
        <b>عنوان اصلی: Inherent Vice</b>
        <br/>
        <b>کارگردان: پل توماس اندرسون</b>
        <br/>
        <b>امتیاز متاکریتیک: ۸۱ از ۱۰۰</b>
        <br/>
        <b>محصول ۲۰۱۴</b>
      </p>
      <p>فیلم پیچیده‌ی <b>پل توماس اندرسون</b> با جزییاتش است که تبدیل به یک اثر سینمایی درجه یک می‌شود. با رنگ‌ها و نورها و موسیقی که در هر ذهن حساسی نفوذ می‌کند اما تعریف کردن خلاصه داستان آن یا پیدا کردن منطق داستانی در فیلم کار ساده‌ای نیست. <b>فینیکس</b> اینجا نقش<b> داک</b> را بازی می‌کند. یک<b> کارآگاه خصوصی</b> شبیه مثلا <b>فیلیپ مارلوی رمان‌های چندلر</b>. با زندگی نامنظم و یک‌جور پادرهوایی. <b>داک</b> نامه‌ای از طرف دوست دختر سابقش <b>شستا</b> دریافت می‌کند که از او خواهش کرده در پرونده‌ی گم شدن نامزدش به او کمک کند. از این جا به بعد دیگر نمی‌شود خط داستانی را تعریف کرد فقط باید شیوه‌ی بازی<b> فینیکس</b> را ستود که چه‌طور با ایده‌های <b>پل توماس اندرسون</b> هماهنگ شده و به خلق آن فضای اثیری کمک کرده است.</p>
      <p>
        <b>تو هرگز واقعا اینجا نبودی</b>
      </p>
      <figure>
        <img src="https://www.bultannews.com/files/fa/news/1398/8/27/1198505_835.jpg"/>
      </figure>
      <p>
        <b>عنوان اصلی: You Were Never Really Here</b>
        <br/>
        <b>کارگردان: لین رمزی</b>
        <br/>
        <b>امتیاز متاکریتیک: ۸۴ از ۱۰۰</b>
        <br/>
        <b>محصول ۲۰۱۷</b>
      </p>
      <p>باز هم<b> فینیکس</b> نقش آدمی عصبی را که دچار زخم‌های روانی است بازی می‌کند. <b>جو</b> یک اسلحه اجاره کرده تا دخترهایی را که قاچاق می‌شوند نجات بدهد. او روش‌های خشنی علیه دشمنانش به کار می‌گیرد. در عین حال از مادر پیرش هم در خانه‌ی دوران کودکی‌اش مراقبت می‌کند. در فلاش‌بک‌های <b>جو</b> می‌بینیم که او و مادرش در کودکی مورد ضرب و شتم از سوی پدرش قرار می‌گرفته‌اند. او در ارتش و FBI هم گذشته‌ی خشونت‌باری داشته و هنوز هم گهگاهی فکر خودکشی به سرش می‌زند. یکی از دوستانش <b>جو</b> را استخدام می‌کند تا دختر ربوده شده‌ی یک سناتور را بی سر و صدا نجات بدهد. اما این آغاز یک سفر طولانی برای <b>جو</b> است.</p>
      <p>
        <b>نگران نباشید، او با پای پیاده زیاد دور نخواهد شد</b>
      </p>
      <figure>
        <img src="https://www.bultannews.com/files/fa/news/1398/8/27/1198503_322.jpg"/>
      </figure>
      <p>
        <b>عنوان اصلی: Don’t Worry, He Won’t Get Far on Foot</b>
        <br/>
        <b>کارگردان: گاس ون سنت</b>
        <br/>
        <b>امتیاز متاکریتیک: ۶۷ از ۱۰۰</b>
        <br/>
        <b>محصول ۲۰۱۸</b>
      </p>
      <p>از آن نقش‌هایی که<b> فینیکس</b> می‌توانست برایش نامزد جایزه‌ی اسکار شود. این کمدی-درام بیوگرافیک داستان زندگی <b>جان کالاهان</b> است که<b> فینیکس</b> نقش‌اش را بازی می‌کند. بازی<b> فینیکس</b> بهترین قسمت فیلم است که به شیوه‌ی <b>ون‌سنت</b> درامی غیرمتعارف از کار درآمده.<b> کالاهان</b> کاریکاتوریست مشهور دائم الخمر بود. یک شب در مهمانی بعد از خوردن مشروب سوار ماشین رفیقش <b>دکستر</b> می‌شود.<b> دکستر</b> که خودش هم هشیار نبوده تصادف می‌کند و <b>جان</b> فلج می‌شود. اول کار عصبانی و خشمگین است اما در بیمارستان عاشق تراپیستش می‌شود و تصمیم می‌گیرد الکل را ترک کند. بعد از ترک الکل زندگی جدیدی می‌سازد و دوباره برای روزنامه‌ها این‌بار کاریکاتورهای سیاه و سفید می‌کشد.</p>
      <p>
        <b>برادران سیسترز</b>
      </p>
      <figure>
        <img src="https://www.bultannews.com/files/fa/news/1398/8/27/1198504_219.jpg"/>
      </figure>
      <p>
        <b>عنوان اصلی: The Sisters Brothers</b>
        <br/>
        <b>کارگردان: ژاک اودیار</b>
        <br/>
        <b>امتیاز متاکریتیک: ۷۸ از ۱۰۰</b>
        <br/>
        <b>محصول ۲۰۱۸</b>
      </p>
      <p>اقتباسی از کتاب مشهور<b> پاتریک دوویت</b> داستان در غرب آمریکا در سال ۱۸۵۱ اتفاق می‌افتد.<b> الی</b> و <b>چارلی سیسترز</b> دو برادر هفت‌تیرکش هستند که توسط یک تاجر ثروتمند استخدام می‌شوند تا مردی به نام<b> هرمن وارم</b> را بکشند. از طرف دیگر یک کارآگاه خصوصی در تعقیب این برادران است. آن‌ها هم باید جان خودشان را نجات بدهند و هم کاری را که برعهده‌شان گذاشته شده به انجام برسانند تا پول‌شان را بگیرند. این وسط با بدشانسی‌هایی هم روبه‌رو می‌شوند که مجبور هستند نقشه را طور دیگری پیش ببرند. اولین بازی<b> فینیکس</b> در نقش یک هفت‌تیرکش در فیلمی وسترن باید بیشتر از این‌ها دیده می‌شد.</p>
      <p>
        <b>جوکر</b>
      </p>
      <figure>
        <img src="https://www.bultannews.com/files/fa/news/1398/8/27/1198502_653.jpg"/>
      </figure>
      <p>
        <b>عنوان اصلی: Joker</b>
        <br/>
        <b>کارگردان: تاد فیلیپس</b>
        <br/>
        <b>امتیاز متاکریتیک: ۵۸ از ۱۰۰</b>
        <br/>
        <b>محصول ۲۰۱۹</b>
      </p>
      <p>عجیب است که بعد از اکران گسترده‌ی فیلم امتیاز آن نزد منتقدان به طرز قابل توجهی کاهش پیدا کرد اما تنها نکته‌ای که هنوز بر سرش توافق دارند بازی درخشان <b>واکین فینیکس</b> در نقش <b>جوکر</b> است. <b>واکین فینیکس</b> کار دشواری در پیش داشته چون پیش‌تر <b>هیث لجر</b> نقش <b>جوکر</b> را در حد کمال بازی کرده بود. <b>جوکر هیث لجر</b> شری روانشناختی بود و قرار بود این <b>جوکر</b> هم همان حال را داشته باشد. سال ۱۹۸۱<b> آرتور فلک</b> به عنوان یک دلقک استخدام شده و با مادرش در شهر گاتهام زندگی می‌کند. شهر غرق در فساد است.<b> آرتور</b> از یک بیماری عصبی رنج می‌برد که باعث می‌شود گاهی در جایی که نباید بخندد. بچه‌های خیابان او را مسخره می‌کنند و همه چیز از جایی شروع می‌شود که یکی از همکارانش به او تفنگی قرض می‌دهد تا از خودش محافظت کند. می‌گویند <b>فینیکس</b> شانس نامزدی اسکار را برای این نقش دارد.</p>
    </article>
  </body>
</html>