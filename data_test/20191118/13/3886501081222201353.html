<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119468-rusija-vratila-ukrajini-tri-vojna-broda-zarobljena-pre-godinu-dana?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T13:20:05+00:00"/>
    <meta property="og:title" content="Rusija vratila Ukrajini tri vojna broda zarobljena pre godinu dana"/>
    <meta property="og:description" content="Moskva je saopštila danas da je vratila Ukrajini tri vojna broda zaplenjena pre godinu dana u pomorskom incidentu.Brodovi se vraćaju tri nedelje pred najavljeni samit u Parizu na kome treba da se govori o novom podsticaju za rešenje sukoba na istoku Ukrajine.&quot;Tri broda ukrajinske ratne mornarice koja su u novembru 2018. godine prešla rusku granicu tokom namerne provokacije Kijeva u Kerčkom moreuzu i koje su zaplenile ruske snage bezbednosti vraćena su Ukrajini&quot;, saopštilo je danas rusko Ministarstvo spoljnih poslova.Ruski zvaničnici najavili su juče da se sprema vraćanje brodova Ukrajini.Ukrajinske vlasti za sada nisu potvrdile da su brodovi vraćeni.Ruske vlasti su krajem novembra 2018. zaplenile tri ukrajinska ratna broda koja su pokušala da udju u Azovsko more preko Kerčkog moreuza koji ga odvaja od Crnog mora. Dvadeset četiri ukrajinska mornara, uhapšena tom prilikom, predata su Ukrajini u velikoj razmeni zatvorenika izmedju dve zemlje u septembru.Vraćanje brodova treća je epizoda relativnog smirivanja odnosa…"/>
  </head>
  <body>
    <article>
      <h1>Rusija vratila Ukrajini tri vojna broda zarobljena pre godinu dana</h1>
      <address>
        <time datetime="2019-11-18T13:20:05+00:00">18 Nov 2019, 13:20</time>
      </address>
      <slideshow>
        <figure>
          <img src="https://static.beta.rs/thumbs/2b197a95.573x371.jpg"/>
        </figure>
        <figure>
          <img src="https://static.beta.rs/thumbs/d497c909.663x371.jpg"/>
        </figure>
        <figure>
          <img src="https://static.beta.rs/thumbs/95870a40.625x371.jpg"/>
        </figure>
      </slideshow>
      <p><b>Moskva je saopštila danas da je vratila Ukrajini tri vojna broda zaplenjena pre godinu dana u pomorskom incidentu.</b><br/><br/>Brodovi se vraćaju tri nedelje pred najavljeni samit u Parizu na kome treba da se govori o novom podsticaju za rešenje sukoba na istoku Ukrajine.<br/><br/>"Tri broda ukrajinske ratne mornarice koja su u novembru 2018. godine prešla rusku granicu tokom namerne provokacije Kijeva u Kerčkom moreuzu i koje su zaplenile ruske snage bezbednosti vraćena su Ukrajini", saopštilo je danas rusko Ministarstvo spoljnih poslova.<br/><br/>Ruski zvaničnici najavili su juče da se sprema vraćanje brodova Ukrajini.<br/><br/>Ukrajinske vlasti za sada nisu potvrdile da su brodovi vraćeni.<br/><br/>Ruske vlasti su krajem novembra 2018. zaplenile tri ukrajinska ratna broda koja su pokušala da udju u Azovsko more preko Kerčkog moreuza koji ga odvaja od Crnog mora. Dvadeset četiri ukrajinska mornara, uhapšena tom prilikom, predata su Ukrajini u velikoj razmeni zatvorenika izmedju dve zemlje u septembru.<br/><br/>Vraćanje brodova treća je epizoda relativnog smirivanja odnosa izmedju dve zemlje od kada je u aprilu za predsednika Ukrajine izabran Volodimir Zelenski koji se zalaže za obnovu dijaloga. <br/><br/>U septembru je bila velika razmena zatvorenika, medju kojima su vraćeni i zarobljeni ukrajinski mornari, a prva povlačenja ukrajinskih snaga i separatističkih proruskih snaga sprovedena su na tri sektora na frontu na istoku zemlje.<br/><br/>Poslednji znak otopljavanja odnosa je samit 9. decembra u Parizu gde će se sastati francuski predsednik Emanuel Makron, nemačka kancelarka Angela Merkel, i predsednici Rusije i Ukrajine Vladimir Putin i Volodimir Zelenski.<br/><br/>Samit tog tipa, u takozvanom Normandijskom formatu nije održan od 2016. godine.<br/><br/>Kremlj je potvrdio danas da će samit biti održan navodeći da ne treba imati preterana očekivanja od tog sastanka.</p>
    </article>
  </body>
</html>