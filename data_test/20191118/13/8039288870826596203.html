<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/honda-automobilele-electrice-nu-vor-deveni-populare/"/>
    <meta property="og:site_name" content="AutoExpert"/>
    <meta property="article:published_time" content="2019-11-18T13:22:16+00:00"/>
    <meta property="og:title" content="Honda: automobilele electrice nu vor deveni populare"/>
    <meta property="og:description" content="CEO-ul Honda, Takahiro Hachigo, consideră că automobilele electrice nu vor ajunge să domine piața prea curând. Honda mizează pe hibride."/>
  </head>
  <body>
    <article>
      <h1>Honda: automobilele electrice nu vor deveni populare</h1>
      <address><time datetime="2019-11-18T13:22:16+00:00">18 Nov 2019, 13:22</time> by <a rel="author" href="https://www.autoexpert.ro/author/bogdan_grigorescu/" target="_blank">Bogdan Grigorescu</a></address>
      <figure>
        <img src="https://www.autoexpert.ro/wp-content/uploads/2019/07/Honda-e-1-830x467.jpg"/>
      </figure>
      <p>
        <b>Toți producătorii auto se întreaptă spre electrificare, dar drumul e lung. CEO-ul Honda, Takahiro Hachigo, consideră că automobilele electrice nu vor ajunge să domine piața prea curând.</b>
      </p>
      <p>Într-un interviu acordat site-ului <a href="https://www.autonews.com/">Automotive News</a>, șeful Honda, Takahiro Hachigo, ne-a avertizat să nu ne așteptăm ca mașinile pur electrice să le depășească în vânzări pe cele ”convenționale” în viitorul apropiat și mediu. ”EV-urile nu vor deveni curând populare”, spune el.</p>
      <p>Niponul este conștient de nevoia de a realiza mașini mai curate, însă a explicat că Honda se va axa în principal pe versiuni hibrid (benzină-electric) pentru a-și scădea amprenta de dioxid de carbon a gamei. Deși este o soluție de compromis, este mai simplu de acceptat de clienți pentru că scade mult consumul de combustibil și, implicit, gradul de poluare, fără a induce panica lipsei de autonomie electrice.</p>
      <blockquote>”Nu cred că vom avea o creștere importantă a vânzărilor de autovehicule electrice, și mă refer aici la nivel global. Sunt impedimante legate de infrastructură și de hardware. Există restricții diferite în zone diferite, iar noi trebuie să ne supunem. Deci este absolut necesar să continuăm cercetarea și dezvoltarea propulsiei pur electrice, dar nu cred că aceasta va deveni dominantă prea curând”, a adăugat CEO-ul Honda.</blockquote>
      <p>Totodată, el a exclus un eventual parteneriat cu o companie rivală pentru a produce mașini electrice. Singurul model electric care va intra în curând în portofoliul Honda este mini-ul Honda e, cu motor electric, disponibil în două versiuni de putere: 136, respectiv 154 CP și un cuplu de 315 Nm. Pentru a ajunge de la 100 km/h sunt necesare 8 secunde, iar încărcarea până la 80% durează 30 de minute.</p>
      <h3>
        <a href="https://www.autoexpert.ro/live-frankfurt-2019-cat-costa-noua-honda-e/">Vezi aici cât costă Honda e!</a>
      </h3>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/09/Noua-Honda-e-4-300x225.jpg"/>
      </figure>
      <p>Declarația lui Hachigo a venit la scurt timp după ce CEO-ul Jaguar – Land Rover, Ralf Speth, a declarat că <b><a href="https://floteauto.ro/preturile-masinilor-electrice-nu-vor-scadea-in-urmatorii-5-ani/">prețurile automobilelor electrice nu vor scădea în următorii 5 ani</a></b>. ”Prețul mașinilor electrice este încă prea ridicat, pentru că avem nevoie de autonomie mare. Deci avem nevoie de autonomie mare, pentru că nu avem unde să încărcăm”, spunea el.</p>
      <p>Nici inginerul șef al BMW, Klaus Frölich, nu pare prea convins de viitorul strălucit al automobilelor electrice, cel puțin pentru următoarea perioadă de timp. Acesta spune că BMW cheltuiește milioane de dolari pentru dezvoltarea de mașini electrice pe care clienții încă nu și le doresc. ”Nu există cerere pentru vehicule electrice. Există doar restricții care le favorizează pe acestea”, spune el într-un interviu acordat australienilor de la Motoring. Și, apoi, completează: ”Obstacolele care stau în calea vehiculelor electrice și a celor complet autonome sunt încă prea înalte”.</p>
      <p>via <a href="https://www.digitaltrends.com/cars/honda-boss-believes-electric-cars-face-hurdles-wont-become-mainstream/">digitaltrends</a></p>
    </article>
  </body>
</html>