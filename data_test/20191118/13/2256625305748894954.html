<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158764_1.html"/>
    <meta property="og:site_name" content="Novsport"/>
    <meta property="article:published_time" content="2019-11-18T13:25:00+00:00"/>
    <meta property="og:title" content="Изтребител дерайлира два пъти Локомотив в Дамяница"/>
    <meta property="og:description" content="„Доволен съм от победата, но не и от резултата и играта като цяло&quot;, сподели Атанас Балкански"/>
  </head>
  <body>
    <article>
      <h1>Изтребител дерайлира два пъти Локомотив в Дамяница</h1>
      <address>
        <time datetime="2019-11-18T13:25:00+00:00">18 Nov 2019, 13:25</time>
      </address>
      <p>Четата на Атанас Балкански продължава да мачка противниците си. В среща от 10 кръг за първенството на областната група Струма-1 те гостуваха на Локомотив в Дамяница. През първата част на срещата играта се диктуваше от футболистите на гостите от Ново Делчево. По  два пъти Венцислав Стоянов и Илия Чакалов и веднъж Илия Атанасов изскачайки срещу вратаря на домакините не успяха да го прострелят. Това бе и причината футболистите на двата отбора да се оттеглят на почивка при нулево равенство.  Това не се понрави на наставника на гостите Атанас Балкански и футболния специалист направи обстоен разбор на изиграното ялово полувреме, давайки указания за постигане на победата.<br/><br/>След почивката Илия Атанасов, Илия Чакалов, Венци Стоянов и Васил Захариев бродираха много интересни атаки на терена, с които задоволиха интереса на присъстващите на стадиона. В 54-та минута след двойно подаване между Илия Атанасов и Илия Чакалов последва центриране  към Атанас Комитов и той от въздуха изпрати топката неспасяемо в мрежата зад стража на домакините за 0:1. В 71-ва минута Илия Атанасов от фаул извиси технично кълбото покрай изградената снета на домакините и то се спря в мрежата за 0:2. До края нови пропуски за отбора на гостите направиха Илия Чакалов, Венци Стоянов и Васил Захариев.<br/><br/>„Доволен съм от победата, но не и от резултата и играта като цяло. Има върху какво да работим още, защото целта ни е да бъдем първенци в групата. Нужно е постоянство и точен мерник. Президентът на клуба дава всичко от себе си за да може да гоним победи във всички мачове,  независимо къде играем. До края на есенния дял от първенството имаме две домакинства – срещу отбора на Ветрен Поленица и Бистрица Катунци и гостуване в Склаве на местния Спартак. Накрая ще домакинстваме в отложения мач на Спортист от село Струма”, сподели Атанас Балкански.</p>
    </article>
  </body>
</html>