<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/srbna-vest-pochina-khristo-khristov-virtuozt-vv-vnshnata-trgoviya-na-blgariya_news710018.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-18T13:56:00+00:00"/>
    <meta property="og:title" content="Сръбна вест: Почина Христо Христов - виртуозът във външната търговия на България"/>
    <meta property="og:description" content="Като министър е осъществил сделки за милиарди, каквито днес ни изглеждат немислими"/>
  </head>
  <body>
    <article>
      <h1>Сръбна вест: Почина Христо Христов - виртуозът във външната търговия на България</h1>
      <h2>Като министър е осъществил сделки за милиарди, каквито днес ни изглеждат немислими</h2>
      <address>
        <time datetime="2019-11-18T13:56:00+00:00">18 Nov 2019, 13:56</time>
      </address>
      <p>https://blitz.bg/obshtestvo/srbna-vest-pochina-khristo-khristov-virtuozt-vv-vnshnata-trgoviya-na-blgariya_news710018.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574078194-5.jpg"/>
      </figure>
      <p><b>На 16 ноември – по-малко от месец преди да навърши 88 години, почина Христо Христов – най-дълго управлявалият външната търговия на България. Години наред той е човекът, който дърпа конците във външната търговия на Народна Република България, един от приближените на бившия Първи Тодор Живков, съобщава <a href="https://trud.bg/%d0%bf%d0%be%d1%87%d0%b8%d0%bd%d0%b0-%d1%85%d1%80%d0%b8%d1%81%d1%82%d0%be-%d1%85%d1%80%d0%b8%d1%81%d1%82%d0%be%d0%b2-%d0%bf%d0%be%d0%bb%d0%b8%d1%82%d0%b8%d0%ba%d1%8a%d1%82-%d1%82%d1%8a%d1%80%d0%b3/">"Труд"</a>. </b><br/><br/>Като министър е осъществил сделки за милиарди, каквито днес ни изглеждат немислими, приятел е бил с най-големите богаташи в Турция, Арабските страни и къде ли не. Не помни колко пъти се е виждал със Саддам Хюсеин – по-думите му 10-15 може би. Животът му е низ от срещи с най-известните хора тогава в политиката и е пълен с невероятни истории.<br/><br/>Още 5-годишен, когато продавал пъпеши на спирката в селото си, Христо Христов получил първия урок по търговия – добре облечен клиент му казал: „Момче, помни, че се започва от по-високата цена и тогава се върви към по-ниската.”<br/><br/>Това класическо правило Христов запомнил за цял живот. Не е ясно дали спортът е загубил голям футболист или спринтьор, но е факт, че наградите му като състезател са голяма гордост за него. И след промените през 1989-а той продължи да живее с любимата си съпруга Вили скромно – в апартамент на 12-ия етаж.<br/><br/>Умът му до последно остана все така бистър, помнейки с най-големи подробности имена и събития. Животът е бил благосклонен към него – дал му е възможност да види свят и да разговаря и преговаря с хората, променяли и създавали голямата политика през годините.<br/><br/>През годините пази стотици, хиляди снимки, можеше да разказва с часове за личностите, запечатени на тях, и преживяното. Христов е роден на 11 декември 1931 г. в габровското село Яворец. Между 1971 и 1977 г. е зам.-министър, а от 1977 до 1986 г. – министър на външната търговия.<br/><br/>След това три години управлява цялата търговия, а в периода 1989-1990 г. е министър на външноикономическите връзки. 13 години е член на ЦК на БКП. Опелото на Христо Христов ще бъде на 19 ноември, вторник, от 12,30 ч. в Църквата на Централните софийски гробища, а погребението – след това.<br/><br/>Редакцията на БЛИЦ изказва съболезнованията си на семейството и неговите близки. </p>
    </article>
  </body>
</html>