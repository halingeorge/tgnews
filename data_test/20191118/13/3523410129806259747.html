<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640533/%D9%81%D9%82%D8%AF%D8%A7%D9%86-%D8%A7%DB%8C%D8%AF%D9%87-%D8%AC%D8%AF%DB%8C%D8%AF-%D9%85%D8%B4%DA%A9%D9%84-%D8%A8%D8%B2%D8%B1%DA%AF-%D9%81%D9%88%D9%82-%D9%84%DB%8C%D8%B3%D8%A7%D9%86%D8%B3%D9%87-%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T13:58:00+00:00"/>
    <meta property="og:title" content="فقدان ایده جدید، مشکل بزرگ فوق لیسانسه ها"/>
    <meta property="og:description" content="اگر بخواهیم بر اساس آن چه در فصل سوم به نمایش درآمده، برای ادامه ساخت این سریال تصمیم بگیریم، بهتر است دیگر ادامه ای برای فوق لیسانسه ها تولید نشود."/>
  </head>
  <body>
    <article>
      <h1>
        <a href="https://www.bultannews.com/fa/news/640533/%D9%81%D9%82%D8%AF%D8%A7%D9%86-%D8%A7%DB%8C%D8%AF%D9%87-%D8%AC%D8%AF%DB%8C%D8%AF-%D9%85%D8%B4%DA%A9%D9%84-%D8%A8%D8%B2%D8%B1%DA%AF-%D9%81%D9%88%D9%82-%D9%84%DB%8C%D8%B3%D8%A7%D9%86%D8%B3%D9%87-%D9%87%D8%A7">فقدان ایده جدید، مشکل بزرگ فوق لیسانسه ها</a>
      </h1>
      <h2>اگر بخواهیم بر اساس آن چه در فصل سوم به نمایش درآمده، برای ادامه ساخت این سریال تصمیم بگیریم، بهتر است دیگر ادامه ای برای فوق لیسانسه ها تولید نشود.</h2>
      <address><time datetime="2019-11-18T13:58:00+00:00">18 Nov 2019, 13:58</time> by <a rel="author">بولتن نیوز | bultannews.com</a></address>
      <p><b>گروه فرهنگی:</b> در سال های گذشته شاهد ساخت و پخش سریالی تحت عنوان<b> «لیسانسه ها»</b> به کارگردانی <b>سروش صحت</b> در شبکه سوم سیما بودیم. این سریال به واسطه نوع طنز خاص و جدیدی که ارائه می کرد و بازی خوب بازیگران، مورد توجه مخاطبان واقع شد. به همین دلیل فصل سوم آن با نام <b>«فوق لیسانسه ها»</b> و در امتداد داستان دو فصل قبلی تولید شد و این شب ها در حال پخش از شبکه سه می باشد.   <br/>به گزارش بولتن نیوز، اقبال مخاطبین به این مجموعه در فصل اول به دلیل تفاوت آن با سایر کارهای کمدی پیش از خود بود. طنزی نیش دار و انتقادی که در فضاهای عجیب و غریب روایت می شد و شخصیت هایی غیرمتعارف با شوخی هایی متفاوت داشت که توانسته بودند دل مخاطبان را بربایند. البته بی شک هنر بازیگران علی الخصوص <b>هوتن شکیبا</b> درجذاب تر شدن فصل اول کار بسیار با اهمیت است. همان موفقیت باعث تولید فصل دوم شد و داستان شخصیت ها را با همان جنس شوخی ها و موقعیت های پیشین اما در طول داستانی که در حال پیشروی بود، به تصویر کشید. <br/>فقدان همین<b> پیش روی داستان</b> و <b>هدفمند بودن</b> کنش های شخصیت های سریال در فصل سوم، تبدیل به پاشنه آشیل کار شده است. شوخی هایی بی مزه و تکراری که در دو فصل قبلی به مخاطب ارائه شده اند و دیگر قابلیت اینکه مخاطبان را به خنده وادار کنند را ندارند. موقعیت های داستان هم که قرار است ما را به خنده بیاندازند، همگی تکراری هستند و گویا گروه نویسندگی و<b> سروش صحت</b> هر چه که ایده در ذهن داشته اند، در فصول پیشین خرج کرده اند و ذهنشان از هرگونه خلاقیت تهی گشته است. <br/>روند اتفاقات قصه نیز قرار نیست ما را به جایی برساند و داستان چنان <b>کند و کسل کننده</b> روایت می شود که گویی به دلیل نداشتن ایده، هر آن چه که تحت عنوان شوخی در فصل های پیشین به کار گرفته اند، به صورتی غلیظ در این فصل استفاده کرده اند تا داستان را کش دار تر کنند و در اصطلاح<b> آب به داستان ببندند</b> تا بیشتر طول بکشد. وگرنه شوخی تکراری در باز کردن توسط یکی از شخصیت ها چه جای کاری دارد که در هر قسمت استفاده شود و مخاطب هم به آن بخندد. <br/>گاهی شوخی در تکرار است اما مشکل اینجاست که در آن تکرار باید مفهومی باشد که ما بخواهیم دنیا را به سخره بگیریم نه اینکه زنگ در را بارها و بارها فشار دهیم تا با تکرار مخاطب را بخندانیم. اگر بخواهیم بر اساس آن چه در این فصل به نمایش درآمده، برای ادامه ساخت این سریال تصمیم بگیریم، قطعا بهتر است دیگر ادامه ای برای <b>فوق لیسانسه ها</b> تولید نشود. زیرا با این کار احترام بیشتری برای مخاطب حفظ شده و وقتش بابت تماشای شوخی های دستمالی شده تکراری و بی مزه به هدر نمی رود. این حس هم راجع به <b>سروش صحت</b> و سایر عوامل به وجود نمی آید که ساخت فصل سه و شاید ادامه آن تنها بابت کسب درآمد بوده است و به همین دلیل با چیزی که اکنون در حال تماشا هستیم طرفیم.    </p>
    </article>
  </body>
</html>