<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/kerchenska-protoka-korabli-povertayutsya-dodomu-novini-ukrajini-50054170.html"/>
    <meta property="og:site_name" content="НВ"/>
    <meta property="article:published_time" content="2019-11-18T13:08:00+00:00"/>
    <meta property="og:title" content="Від захоплення до звільнення. Українські кораблі повертаються в Україну — всі подробиці"/>
    <meta property="og:description" content="Захоплені Росією в Керченській протоці українські кораблі Нікополь, Бердянськ і Яни-Капу повертаються в Україну, повідомили у прес-службі Військово-морських сил."/>
  </head>
  <body>
    <article>
      <h1>Від захоплення до звільнення. Українські кораблі повертаються в Україну — всі подробиці</h1>
      <h2>Захоплені Росією в Керченській протоці українські кораблі Нікополь, Бердянськ і Яни-Капу повертаються в Україну, повідомили у прес-службі Військово-морських сил.</h2>
      <address>
        <time datetime="2019-11-18T13:08:00+00:00">18 Nov 2019, 13:08</time>
      </address>
      <p>25 листопада 2018 року РФ захопила в Керченській протоці український буксир Яни Капу і малі броньовані артилерійські катери Бердянськ і Нікополь, які прямували з Одеси до Маріуполя. На борту кораблів було 22 військові моряки та двоє співробітників СБУ.</p>
      <p>25 травня 2019 року Міжнародний трибунал ООН з морського права постановив, що Росія має звільнити українських моряків і передати Україні захоплені українські судна.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/512/original/cce95c7bf4e1c7aba80ea201c424dec0.png?stamp=1&amp;q=85&amp;w=115"/>
      </figure>
      <p>Ірина Геращенко<br/>Путін знову тисне. Що скаже Україна?</p>
      <p>7 вересня 2019 року українські моряки і працівники СБУ повернулися в Україну в межах взаємного звільнення утримуваних осіб.</p>
      <p>Удень 17 листопада у прикордонному російському вдомстві повідомили, що буксир Яни Капу і малі броньовані артилерійські катери Нікополь і Бердянськ буксирували з порту Керч до узгодженого місця передачі українській стороні. Однак утрималися від будь-яких подробиць стосовно процедури передачі.</p>
      <p>Як заявили у Міністерстві закордонних справ Росії, <a href="https://nv.ua/ukr/world/geopolitics/povernennya-korabliv-vms-ukrajini-zayava-mzs-rosiji-50054049.html">російська сторона ніколи не заперечувала, що поверне Україні захоплені рік тому в Керченській протоці українські військові кораблі</a>. У Telegram-каналі відомства зазначили, що ще у червні поінформували посольство України в Москві про наявні в межах російського законодавства можливості, які Київ міг би задіяти для звільнення моряків і кораблів.</p>
      <h3>Кримінальне провадження</h3>
      <p>Як повідомив керівник групи адвокатів українських моряків Микола Полозов у інтерв'ю Радіо НВ, напередодні він отримав інформацію, що представники слідчої групи поїдуть до Керчі. Він нагадав, що Міжнародний трибунал ООН з морського права у травні наказав Росії звільнити моряків і судна.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/776/original/4942bbf673b676041a0ac32712bacabc.png?stamp=1&amp;q=85&amp;w=115"/>
      </figure>
      <p>Галя Койнаш<br/>Чому Україна допомагає Росії брехати?</p>
      <p>За його словами, після передачі суден Україні Москва зможе надати звіт трибуналу ООН про виконання двох пунктів травневого наказу.</p>
      <p>«Було дві основні вимоги: звільнити моряків і кораблі. Моряків звільнили у вересні, прийшла черга кораблів. Там була ще одна вимога і до України, і до Російської Федерації - утриматися від будь-яких дій, які можуть ускладнити суперечку. На мій погляд, продовження кримінальної справи проти моряків в Росії після їх передачі і передачі кораблів, це, безумовно, обставина, що ускладнює суперечку. Будемо працювати над тим, щоб вона була припинена», — зазначив Полозов.</p>
      <p>Він зауважив, що передача кораблів українській стороні може свідчити як про виключення їх з числа речових доказів, так і про передання на відповідальне зберігання. Про причини передачі кораблів стане відомо після вивчення речових доказів у справі, додав він.</p>
      <h3>Нульова реакція</h3>
      <p>Політолог Євген Жеребецький вважає, що президент РФ Володимир Путін так довго не виконував рішення трибуналу ООН з морського права, бо не було жорсткої реакції від міжнародної спільноти.</p>
      <p>«Чому він (Путін — ред.) так довго зміг тримати кораблі? Тому що реакція міжнародного співтовариства була просто нульова. Якщо б у такій ситуації опинилися американські чи британські кораблі, по-перше, почалися б серйозні бойові дії, а по-друге, російські кораблі не могли зайти не в один західний порт», — наголосив Жеребецький.</p>
      <h3>Позитивна картинка</h3>
      <p>З моменту захоплення українських кораблів пройшов майже рік і Росія, імовірно, вирішила їх віддати, аби уникнути санкцій. Таку думку в ефірі Радіо НВ висловив директор Інституту світової політики Євген Магда.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/008/780/original/742f324f9588f215cf6c852e7c69ae1a.png?stamp=1&amp;q=85"/>
      </figure>
      <p>Сергій Постоловський<br/>Нормандський формат: Зеленський проти всіх</p>
      <p>Він додав, завдяки цьому Москва буде намагатися створити позитивну картинку у ЗМІ, що мовлять на Заході, але водночас наголосити на приналежності Криму до Росії. Він додав, що також цей жест, імовірно, зробили напередодні Нормандського саміту, аби Зеленський пішов на поступки у відповідь.</p>
      <p>«Росія продемонструє світові „добру волю“. Думаю, що Russia Today, Росія 24 і Спутнік-медіа будуть це дуже активно демонструвати, що мовляв Росія виконує зобов’язання. Я не виключаю, що це відбудеться у такому форматі, щоб наголосити на „російській приналежності Криму“. Точка передачі - це важливо. Думаю, що все максимально буде зроблено, щоб показати, що географічно це відбувається біля „російського Криму“», — зауважив Магда.</p>
      <p>Нагадаємо, вдень 17 листопада одразу три видання Крим. Реаліі, Reuters і Коммерсант повідомили, що захоплені українські військові катери Бердянськ і Нікополь, а також буксир Яни Капу в супроводі російської берегової охорони вивели з акваторії Генмола в Керчі.</p>
    </article>
  </body>
</html>