<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498135-orban-pana-sfarsitul-lunii-vom-adopta-hotararea-guvern-privind-salariul-minim-nu-vor-variante-diferite-functie-studii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T13:51:00+00:00"/>
    <meta property="og:title" content="Orban: Până la sfârșitul lunii vom adopta Hotărârea de Guvern privind salariul minim. Nu vor fi variante diferite în funcție de studii"/>
    <meta property="og:description" content="Ludovic Orban a anunțat că Guvernul vrea să adopte o hotărâre pentru majorarea salariului minim brut pe țară până la sfârșitul acestei luni. Premierul a precizat că nu poate fi"/>
  </head>
  <body>
    <article>
      <h1>Orban: Până la sfârșitul lunii vom adopta Hotărârea de Guvern privind salariul minim. Nu vor fi variante diferite în funcție de studii</h1>
      <address><time datetime="2019-11-18T13:51:00+00:00">18 Nov 2019, 13:51</time> by <a rel="author">Redactia</a></address>
      <p><b>Ludovic Orban a anunțat că Guvernul vrea să adopte o hotărâre pentru majorarea salariului minim brut pe țară până la sfârșitul acestei luni. Premierul a precizat că nu poate fi vorba de mai multe variante de salariu minim în funcție de studii.<br/></b><br/>Liderul PNL a adăugat că așteaptă finalizarea studiul de impact pentru această măsură a Executivului.<br/><br/>"Am primit pe masă o analiză și așteptăm finalizarea studiului de impact. Mâine din câte știu eu este convocat consiliul tripartit pentru o primă discuție. Vom veni cu analiza noastră și evident cu niște propuneri între marje referitor la creșterea salariului minim. Evident trebuie să ținem cont de factori obiectivi și anume indicele de creștere a productivității, de creștere a salariului mediu brut, de rata inflației dar în același timp trebuie să ținem cont și de impactul pe care poate să-l aibă creșterea salariului minim asupra profitabilității companiilor în mai multe ramuri în care sunt mulți angajați pe salariul minim, astfel încât creșterea salariului cu forța de muncă să nu afecteze profitabilitatea în ramurile respective. (...) Până la sfârșitul lunii vrem să dăm hotărârea de Guvern referitoare la salariul minim", a declarat, luni, Ludovic Orban, potrivit Mediafax.<br/><br/>Întrebat dacă va exista o diferențiere a nivelului salariului minim în funcție de studii, premierul a răspuns că poate exista doar un singur salariu minim.<br/><br/>"Nu poate exista decât un singur salariu minim. Conceptul de salariu minim este fundamentat astfel că nu poți avea mai multe varainte de salariu minim. În ceea ce privește salariul minim pe ramură, sigur că probabil creșterea acestuia în perspectivă va trebui gândită pe ramură în funcție de creșterea indicelui de productivitate. În perspectivă ne vom gândi la o reglementare care de altfel ne este solicitată de Comisia Europeană din anul 2015", a completat Orban.<br/><br/>Membri ai Executivului au avut o întâlnire, săptămâna trecută, la Palatul Victoria, cu reprezentanții INS și ai Comisiei Naționale de Strategie și Prognoză pentru a analiza impactul privind creșterea salariului minim brut pe țară. Guvernul are două scenarii pentru majorare, urmând să fie adoptată o hotărâre.</p>
    </article>
  </body>
</html>