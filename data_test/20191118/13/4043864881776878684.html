<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232318/"/>
    <meta property="og:site_name" content="Українська правда"/>
    <meta property="article:published_time" content="2019-11-18T13:41:25+00:00"/>
    <meta property="og:title" content="Україна проведе експертизу повернутих з Росії кораблів"/>
    <meta property="og:description" content="Україна проведе перевірку повернутих Росією військово-морських суден “Нікополь”, “Бердянськ” і “Яни Капу”, щоб зрозуміти, у якому вони стані та чи не зникли з них документи."/>
  </head>
  <body>
    <article>
      <h1>Україна проведе експертизу повернутих з Росії кораблів</h1>
      <address>
        <time datetime="2019-11-18T13:41:25+00:00">18 Nov 2019, 13:41</time>
      </address>
      <p>Україна проведе перевірку повернутих Росією військово-морських суден "Нікополь", "Бердянськ" і "Яни Капу", щоб зрозуміти, у якому вони стані та чи не зникли з них документи.</p>
      <p>
        <b>Джерело:</b>
        <a href="https://mfa.gov.ua/ua/press-center/news/76012-komentar-mzs-ukrajini-shhodo-povernennya-rosijeju-tryoh-ukrajinsykih-vijsykovo-morsykih-suden-nikopoly-berdyansyk-i-jani-kapu"> пресслужба МЗС</a>
      </p>
      <p><b>Дослівно:</b> "Після ретельної перевірки і експертизи стане зрозумілим, в якому стані повернуто українські кораблі, чи було з них вилучено обладнання та документацію".</p>
      <p><b>Деталі: </b>У МЗС нагадали, що з моменту незаконного захоплення Росією трьох українських військових кораблів в акваторії Чорного моря минуло 358 днів.</p>
      <p>Згідно з наказом Міжнародного трибуналу з морського права від 25 травня 2019 р., Росія мала передати згадані судна під контроль України невідкладно.  </p>
      <p>В МЗС також додали, що, незважаючи на повернення моряків та суден, 21-22 листопада в Гаазі відбудуться перші процесуальні слухання щодо порушення Росією Конвенції ООН з морського права під час затримання "Нікополя", "Бердянська" і "Яни Капу" та 24 членів їхніх екіпажів.</p>
      <p><b>Що було раніше:</b> 18 листопада Міністерство закордонних справ Росії заявило, що <a href="https://www.pravda.com.ua/news/2019/11/18/7232285/">передало Україні кораблі,</a> затримані в Керченській протоці в листопаді 2018 року.</p>
      <p>Пресцентр Командування Військово-Морських Сил України підтвердив, що катери "Нікополь", "Бердянськ" та буксир "Яни Капу" прямують додому.</p>
      <p><i><b>Читайте також:</b></i> <i><b><a href="https://www.pravda.com.ua/articles/2018/11/25/7199243/">Війна у Керченській протоці: таран, штурмовики та захоплення українських кораблів</a> </b></i></p>
      <p><b>Передісторія</b>:</p>
      <ul>
        <li>25 листопада 2018 року в Керченській протоці російські військові обстріляли і <a href="https://www.pravda.com.ua/news/2018/11/25/7199252/">захопили </a>українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя.</li>
        <li>Троє українських моряків отримали <a href="https://www.pravda.com.ua/news/2018/11/26/7199309/">поранення</a>.</li>
        <li>24 полоненим українцям пред'явили <a href="https://www.pravda.com.ua/news/2018/11/28/7199564/">звинувачення</a> за ч.3 ст.322 КК Росії (незаконний перетин кордону). Вони провели в російському СІЗО 10 місяців.</li>
        <li>7 вересня 2019 року моряків <a href="https://www.pravda.com.ua/news/2019/09/7/7225605/">обміняли </a>і повернули в Україну.</li>
      </ul>
      <footer>Українська правда</footer>
    </article>
  </body>
</html>