<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-gyermekpornografia-miatt-iteltek-el-egy-komloi-ferfit/"/>
    <meta property="og:site_name" content="lokál"/>
    <meta property="article:published_time" content="2019-11-18T13:23:51+00:00"/>
    <meta property="og:title" content="Gyermekpornográfia miatt ítéltek el egy komlói férfit"/>
    <meta property="og:description" content="Gyermekpornográfia bűntette miatt jogerősen három év kilenc hónapos börtönbüntetésre ítélt egy férfit a Komlói Járásbíróság - közölte a Pécsi Törvényszék az MTI-vel hétfőn. A bíróság az MTI érdeklődésére azt közölte, hogy a november 11-én kihirdetett ítélet jogerőssé vált."/>
  </head>
  <body>
    <article>
      <h1>Gyermekpornográfia miatt ítéltek el egy komlói férfit</h1>
      <address><time datetime="2019-11-18T13:23:51+00:00">18 Nov 2019, 13:23</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/14334518830_cb65613784_b-1280x854.jpg"/>
      </figure>
      <p>
        <b>Gyermekpornográfia bűntette miatt jogerősen három év kilenc hónapos börtönbüntetésre ítélt egy férfit a Komlói Járásbíróság – közölte a Pécsi Törvényszék az MTI-vel hétfőn. A bíróság az MTI érdeklődésére azt közölte, hogy a november 11-én kihirdetett ítélet jogerőssé vált.</b>
      </p>
      <p>A vádlott internetes közösségi oldalakon és különböző csevegő alkalmazásokon keresztül került kapcsolatba olyan emberekkel, akik érdeklődést mutattak 18 év alattiakról készült pornográf kép- valamint videofelvételek iránt. Tőlük és egyéb, ismeretlen internetes forrásból több ilyen képet, videofelvételt szerzett meg 2016 vége és 2017 tavasza között, majd e felvételeket saját mobiltelefonjain, illetve azok memóriakártyáin tárolta.</p>
      <p>A vádlott 130-nál több, tizennyolcadik életévét be nem töltött személyről készült fotót és további huszonöt pornográf videofelvételt mentett el.</p>
      <p>A Pécsi Törvényszék az ítéletről szóló közleményében azt írta, a férfi öt felhasználóval folytatott obszcén beszélgetései során tíz alkalommal, összesen harmincnégy pornográf felvételt küldött vagy próbált meg továbbítani beszélgetőpartnerei számára. A pornográf felvételek közül haton olyan gyermekek szerepeltek, akik még a tizennegyedik életévüket sem töltötték be.</p>
      <p>A vádlott az eljárás során cselekményét beismerte és lemondott a tárgyaláshoz való jogáról.</p>
      <p>A Komlói Járásbíróság a vádlottat tizennyolcadik életévét be nem töltött személyekről pornográf felvétel átadásával elkövetett, illetve tizennyolcadik életévét be nem töltött személyekről pornográf felvétel megszerzésével, tartásával elkövetett gyermekpornográfia bűntette miatt 3 év 9 hónap börtönben végrehajtandó szabadságvesztésre ítélte, továbbá négy évre eltiltotta a közügyek gyakorlásától és kötelezte a bűnügyi költségek megfizetésére.</p>
    </article>
  </body>
</html>