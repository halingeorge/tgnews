<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-assembly-elections-2019-saryu-rai-said-my-ticket-was-cut-due-to-good-relationship-with-nitish-kumar-2856171.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T13:38:55+00:00"/>
    <meta property="og:title" content="झारखंड विधानसभा चुनाव 2019: सरयू राय बोले- नीतीश के साथ अच्छे संबंध के कारण कटा मेरा टिकट"/>
    <meta property="og:description" content="झारखंड के पूर्व मंत्री सरयू रॉय ने सोमवार को कहा कि भाजपा द्वारा उन्हें टिकट नहीं देने की एक वजह बिहार के मुख्यमंत्री नीतीश कुमार के साथ उनकी नजदीकी हो सकती है। रॉय जमशेदपुर (पूर्व) सीट से..."/>
  </head>
  <body>
    <article>
      <h1>झारखंड विधानसभा चुनाव 2019: सरयू राय बोले- नीतीश के साथ अच्छे संबंध के कारण कटा मेरा टिकट</h1>
      <address><time datetime="2019-11-18T13:38:55+00:00">18 Nov 2019, 13:38</time> by <a rel="author">भाषा।,जमशेदपुर।</a></address>
      <p>झारखंड के पूर्व मंत्री सरयू रॉय ने सोमवार को कहा कि भाजपा द्वारा उन्हें टिकट नहीं देने की एक वजह बिहार के मुख्यमंत्री नीतीश कुमार के साथ उनकी नजदीकी हो सकती है। रॉय जमशेदपुर (पूर्व) सीट से मुख्यमंत्री रघुबर दास के खिलाफ चुनाव लड़ रहे हैं। उन्होंने सोमवार को नामांकन पत्र भी दाखिल कर दिया। उन्होंने 'पीटीआई-भाषा' से कहा कि उम्मीदवारों की सूची को मंजूरी देने वाले भाजपा संसदीय बोर्ड के कम से कम तीन सदस्यों ने मुझे बताया कि नीतीश कुमार द्वारा 2017 में मेरी पुस्तक फ्रेंड के विमोचन पर कड़ी नाराजगी जताई गई और संभवत: यही मुझे टिकट नहीं दिये जाने का एक कारण बना।</p>
      <p>
        <b>Read Also: <a href="https://beta.livehindustan.com/jharkhand/story-jharkhand-assembly-elections-minister-saryu-rai-upset-over-not-getting-ticket-from-bjp-will-contest-against-cm-raghuvar-das-in-jamshedpur-east-and-western-constituencies-2853848.html">झारखंड भाजपा में बगावत, मंत्री सरयू राय लडेंगे मुख्यमंत्री रघुवर दास के खिलाफ चुनाव</a></b>
      </p>
      <p>रॉय ने कहा कि वह इसे समझ नहीं पा रहे हैं क्योंकि नीतीश ने 2017 में एक बार फिर भाजपा से हाथ मिलाकर बिहार में राजग सरकार का गठन किया था। उन्होंने कहा, 'मेरी पुस्तक गैर-राजनीतिक विषय पर थी और नीतीश कुमार से इसका विमोचन कराना कोई अपराध नहीं है।' रॉय ने झारखंड के मंत्री पद से इस्तीफा दे दिया था, जिसके बाद उन्होंने जमशेदपुर (पूर्व) सीट से मुख्यमंत्री रघुबर दास के खिलाफ चुनाव मैदान में उतरने का फैसला किया। उन्होंने कहा, 'यह (कुमार द्वारा पुस्तक का विमोचन) भाजपा द्वारा मुझे टिकट नहीं दिये जाने का एक कारण हो सकता है।' रॉय ने दावा किया कि जद(यू) के साथ-साथ झारखंड मुक्ति मोर्चा (झामुमो) ने चुनाव में उन्हें समर्थन देने का वादा किया है।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।</b> <br/>    </p>
    </article>
  </body>
</html>