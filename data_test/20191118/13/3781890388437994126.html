<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742353"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T13:44:00+00:00"/>
    <meta property="og:title" content="แอร์บัสรับเละยูเออีสั่งซื้อบินโดยสาร170ลำ"/>
    <meta property="og:description" content="บริษัทผู้ผลิตเครื่องบินโดยสารยักษ์ใหญ่แห่งยุโรป 'แอร์บัส' รับออร์เดอร์สั่งซื้อชุดใหญ่จาก 2 สายการบินแห่งสหรัฐอาหรับเอสิเรตส์ (ยูเออี) 170 ลำ ราคารวม 30,000 ล้านดอลลาร์สหรัฐ (905,038 ล้านบาท)"/>
  </head>
  <body>
    <article>
      <h1>แอร์บัสรับเละยูเออีสั่งซื้อบินโดยสาร170ลำ</h1>
      <address>
        <time datetime="2019-11-18T13:44:00+00:00">18 Nov 2019, 13:44</time>
      </address>
      <p>
        <b>บริษัทผู้ผลิตเครื่องบินโดยสารยักษ์ใหญ่แห่งยุโรป "แอร์บัส" รับออร์เดอร์สั่งซื้อชุดใหญ่จาก 2 สายการบินแห่งสหรัฐอาหรับเอสิเรตส์ (ยูเออี) 170 ลำ ราคารวม 30,000 ล้านดอลลาร์สหรัฐ (905,038 ล้านบาท)</b>
      </p>
      <p>สำนักข่าวเอเอฟพีรายงานจากเมืองดูไบ ประเทศสหรัฐอาหรับเอมิเรตส์ (ยูเออี) เมื่อวันที่ 18 พ.ย. ว่า ชีต อาเหม็ด บิน ซายีด อัล-มัคตูม ประธานบริษัทและประธานคณะเจ้าหน้าที่บริหาร (ซีอีโอ) สายการบินเอมิเรตส์ แอร์ไลน์ แห่งยูเออี เผยต่อสื่อมวลชนในงานนิทรรศการอากาศยาน "ดูไบ แอร์โชว์" ในเมืองดูไบ เมื่อวันจันทร์ ว่า บริษัทตกลงสั่งซื้อเครื่องบินโดยสารแอร์บัส 350-900 รวม 50 ลำ รวมมูลค่า 16,000 ล้านดอลลาร์สหรัฐ (482,687 ล้านบาท) <br/><br/>ส่วนนายกีโยม ฟอรี ซีอีโอ บริษัทแอร์บัส กล่าวว่า ถือเป็นข่าวดีมากสำหรับแอร์บัส และบริษัทรู้สึกภาคภูมิใจมากที่เอมิเรตส์ แอร์ไลน์ เลือกซื้อ แอร์บัส 350<br/><br/>ปัจจุบันเอมิเรตส์ แอร์ไลน์ มีเครื่องบินโดยสารขนาดใหญ่ในสังกัด 267 ลำ รวมถึงรุ่น แอร์บัส 380 ซูเปอร์จัมโบ้ กว่า 100 ลำ ให้บริการผู้โดยสารสู่จุดหมายกว่า 158 เมือง ใน 84 ประเทศทั่วโลก</p>
      <figure>
        <img src="https://www.dailynews.co.th/admin/upload/20191118/news_wlUcCrGtQP205859_533.jpg?v=20191119002?v=5868"/>
      </figure>
      <figure>
        <img src="https://www.dailynews.co.th/admin/upload/20191118/news_IycNXgdHqc205905_533.jpg?v=20191119002?v=2978"/>
      </figure>
      <p>ในวันเดียวกัน นายอาเดล อัล-อาลี ซีอีโอ แอร์ อาระเบีย สายการบินต้นทุนต่ำของยุเออี ซึ่งมีฐานอยู่ในรัฐชาร์จาห์ ติดกับดูไบ เผยในระหว่างการแถลงข่าวว่า แอร์ อาระเบีย ตกลงสั่งซื้อเครื่องบินโดยสารจากแอร์บัส รุ่น เอ320 จำนวน 120 ลำ รวมมูลค่า 14,000 ล้านดอลลาร์สหรัฐ (422,351 ล้านบาท) การส่งมอบเครื่องบินชุดแรกคาดว่าจะเริ่มในปี พ.ศ. 2567<br/><br/>ปัจจุบัน แอร์ อาระเบีย มีเครื่องบินโดยสาร 53 ลำ เป็นของแอร์บัสทั้งหมด รุ่นเอ 320 และ เอ 321<br/><br/>เดือน ต.ค.ที่ผ่านมา แอร์ อาระเบีย ประกาศข้อตกลงกับ เอธิฮัด แอร์เวย์ สายการบินยักษ์ใหญ่ของยูเออี แห่งรัฐอาบูดาบี ในการเปิดสายการบินต้นทุนต่ำสายใหม่ ชื่อ "แอร์ อาระเบีย อาบูดาบี"  ในเวลา "อีกไม่นาน".<br/><br/>ภาพ - AFP</p>
    </article>
  </body>
</html>