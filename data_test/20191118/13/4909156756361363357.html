<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200646/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-18T13:33:00+00:00"/>
    <meta property="og:title" content="אוטובוסים גם בסופ&quot;ש"/>
    <meta property="og:description" content="מהפכת התחבורה הציבורית בשבתות מתחילה בסוף השבוע הקרוב בערים גבעתיים, קריית אונו, רמת השרון ותל אביב יפו | שעות הפעילות, מפות הקווים ופרטים נוספים -בכתבה"/>
  </head>
  <body>
    <article>
      <h6 class="kicker">תחבורה ציבורית</h6>
      <h1>אוטובוסים גם בסופ"ש</h1>
      <h2>החל מסוף השבוע הקרוב: 6 קווי אוטובוס יפעלו בגוש דן בשבת. <br/>מהפכת התחבורה הציבורית בשבתות מתחילה בסוף השבוע הקרוב בערים גבעתיים, קריית אונו, רמת השרון ותל אביב יפו | שעות הפעילות, מפות הקווים ופרטים נוספים -בכתבה</h2>
      <address><time datetime="2019-11-18T13:33:00+00:00">18 Nov 2019, 13:33</time> by <a rel="author">דבר</a></address>
      <p>ביום שישי הקרוב יחלו ארבע רשויות בגוש דן – גבעתיים, קריית אונו, רמת השרון ותל אביב-יפו, להפעיל מערך היסעים בסופי השבוע. רשת הקווים הבין-עירונית תפעל בסופי שבוע ותחבר בין הערים, כדי לייצר רשת תחבורה מטרופולינית משלימה לתחבורה הציבורית שפועלת בימי חול. הרשת מופעלת באחריות הרשויות, וללא מעורבות משרד התחבורה. מהעיריות נמסר כי הרשת זוכה להתעניינות רחבה מצד ראשי רשויות נוספים.</p>
      <p>בהתמחרות על הפעלת מערך ההיסעים זכתה חברת "מוניות קווי שירות 4,5 בע"מ". רשת התחבורה תתבסס על מערך היסעים של אוטובוסים בגודל קטן, הכוללים כל אחד 19 מקומות. המערך יכלול 6 מסלולים שאורכם כ-300 ק"מ ויפעל לאורכן ולרוחבן של הערים במטרופולין ויעצור ביותר מ- 500 תחנות. מהעיריות נמסר כי הקווים מבוססים על מתן נגישות טובה ותדירה אל מרכז הערים ובין השכונות השונות בשעות בהן תחבורה ציבורית סדירה אינה פעילה ותוך התחשבות באזורים שומרי שבת.</p>
      <p>שעות הפעילות, ביום שישי בשעות 02:00-18:00 ובשבת, בשעות 17:00-09:00.<br/>הקווים יצאו בתדירות קבועה של כל חצי שעה עגולה, מלבד קו 710 מקריית אונו שייצא כל שעה עגולה. מבחינת נגישות כל מיניבוס שלישי (כל שעה וחצי) יהיה מונגש ובנוסף, נוסע בעל מוגבלות בתנועה המעוניין להשתמש בשירות יוכל להודיע למוקד הטלפוני לפחות שעתיים מראש, על מנת שיתואם אוטובוס ויישמר עבורו מקום.</p>
      <p>רשת הקווים תמוספר במספרים 710-705 והמיניבוסים והתחנות יהיו ממותגים כך שניתן יהיה לזהות אותם בקלות, כולל מפות של הקווים בתחנות הייעודיות.</p>
      <figure>
        <img src="https://www.davar1.co.il/wp-content/uploads/2019/11/181119_kavpink.jpg"/>
        <figcaption>מערך ההיסעים בסופי שבוע בגוש דן – קו 710</figcaption>
      </figure>
      <figure>
        <img src="https://www.davar1.co.il/wp-content/uploads/2019/11/181119_kavpurple.jpg"/>
        <figcaption>מערך ההיסעים בסופי שבוע בגוש דן – קו 707</figcaption>
      </figure>
      <figure>
        <img src="https://www.davar1.co.il/wp-content/uploads/2019/11/181119_kavblue.jpg"/>
        <figcaption>מערך ההיסעים בסופי שבוע בגוש דן – קו 708</figcaption>
      </figure>
      <figure>
        <img src="https://www.davar1.co.il/wp-content/uploads/2019/11/181119_kavyellow.jpg"/>
        <figcaption>מערך ההיסעים בסופי שבוע בגוש דן – קו 709</figcaption>
      </figure>
      <figure>
        <img src="https://www.davar1.co.il/wp-content/uploads/2019/11/181119_kavgreen.jpg"/>
        <figcaption>מערך ההיסעים בסופי שבוע בגוש דן – קו 705</figcaption>
      </figure>
      <figure>
        <img src="https://www.davar1.co.il/wp-content/uploads/2019/11/181119_kavred.jpg"/>
        <figcaption>מערך ההיסעים בסופי שבוע בגוש דן – קו 706</figcaption>
      </figure>
      <p>חשוב לציין כי התדירות והלו"ז עשויים להשתנות במהלך ההפעלה על פי שיתוף הפעולה בין הרשויות השונות ובהתאם לצרכים התפעוליים. בשלב זה השירות יהיה חינמי, ונוסעים יוכלו לבצע החלפות בין קווי הרשת.</p>
      <p>עם תחילת הפעלת המערך יושק <a href="https://busofash.co.il/">אתר ייעודי</a> עם כל המידע הרלוונטי<br/>מידע סטטי על קווים – <a href="https://busofash.co.il/">לכניסה לאתר לחצו כאן</a>. תחנות ושעות היציאה ניתן לבדוק <a href="https://bit.ly/2KtsDnm">בקישור הבא</a>. מידע בזמן אמת אודות מיקום הרכבים ניתן לקבל כשלב ראשוני באפליקציית אוטובוס קרוב, הזמינה בגרסאות אנדרואיד ו- IOS. אפליקציות תחבורה נוספות יצטרפו לשירות בקרוב ויעודכנו באתר.</p>
      <p>כמו כן, הוקם מוקד שירות לקוחות הזמין לכל אורך שעות הפעילות של השירות במהלך סוף השבוע הזמין בשעות הפעילות בלבד- טלפון המוקד: 03-9676000. מחוץ לשעות הפעילות יש לפנות לאתר הייעודי או למוקדי 106 העירוניים.</p>
      <p>מהערים נמסר כי העלות השנתית להפעלת הפרויקט (52 סופי שבוע) מוערכת בכ-12.5 מיליון ש"ח וצפויה לגדול עם הצטרפות ערים נוספות. במקביל קיימים מגעים מתקדמים לצירוף למיזם ערים נוספות במטרופולין על מנת להרחיב את מערך ההיסעים ובמטרה לשפר את נגישות התושבים במרחב ולהקטין את התלות ברכב הפרטי. עם השלמת ההערכות להפעלת רשת התחבורה המטרופולינית יוצג הנושא ויפורסם לציבור.</p>
      <p>רן קוניק, ראש עיריית גבעתיים: "אחרי פעילות בת 4 שנים בעיר של המיזם החברתי ״נוע תנוע״, גבעתיים היא שותפה טבעית גם למיזם החדש והבינעירוני ״נעים בסופ״ש״, אותו יזמה והקימה עיריית תל אביב-יפו. מועצת העיר אישרה לפני כשבועיים את השתתפותנו במיזם ברוב קולות, כשהיא מציינת כי מדובר במיזם חברתי, כלכלי, סביבתי וחבורתי חשוב. בגבעתיים יעבור קו אחד, מידתי, שמסלולו נקבע בצירים הראשיים של העיר בלבד, תוך התחשבות ברגשות הציבור הדתי. אנו מקווים כי יותר ויותר רשויות סמוכות שטרם הצטרפו, יבחרו להצטרף, יסייעו לרשת הקווים להתפתח ויאפשרו גם לתושביהם התניידות גם בסופי שבוע."</p>
      <p>ישראל גל, ראש עיריית קריית אונו: "על מקבלי ההחלטות במדינה לראות את החשיבות שבעידוד הציבור לנסוע במערכת הסעת ההמונים בכל ימות השבוע, כי ידוע שברגע שהציבור יוכל להשתמש בקווי תחבורה יעילים, נוחים וראויים בכל עת שיחפוץ, יופחתו עומסי התנועה בכבישים. בני הנוער והצעירים בעיר, החפצים לצאת לבילוי ונופש במהלך השבת, והגמלאים המעוניינים לצאת לבילוי בעיר הגדולה, במיוחד אלה שידם אינה משגת שכירת מונית לשם כך, ישתמשו מעתה בשירות זה. כאשר הציבור יוכל להשתמש בפתרונות יעילים בכל ימות השבוע, הוא יעדיף להימנע מנסיעה ברכב פרטי, ויחסוך עלויות רבות."</p>
      <p>אבי גרובר, ראש עיריית רמת השרון: "מערך התחבורה החדש בסופי השבוע מהווה בשורה אמיתית לכל תושבי גוש דן. בזכות שיתוף הפעולה בין הרשויות נוצרת לראשונה רשת תחבורתית אפקטיבית המאפשרת התניידות נוחה ויעילה בין הערים בסופי השבוע. מערך זה נותן מענה לצורך אמיתי ולאורח חייהם של התושבים ואני מברך על כך"</p>
      <p>רון חולדאי, ראש עיריית תל אביב-יפו: "האפשרות לנוע ממקום למקום בכל ימי השבוע היא זכות יסוד. פרויקט "נעים בסופ"ש" נועד למלא את הצורך של אוכלוסייה גדולה בישראל לעשות זאת, בהעדר תחבורה ציבורית ממשלתית. מערכת קווי ההסעה במטרופולין גוש-דן היא נדבך חשוב במיוחד, המתווסף למענים שמספקת עיריית תל אביב-יפו, ובהם תל-אופן ואוטותל. כולי תקווה שממשלת ישראל תרים את הכפפה ותרחיב את השירות הזה לכלל תושבי המדינה."</p>
    </article>
  </body>
</html>