<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23498076-dan-barna-replica-pentru-ciolos-trebuie-construim-loialitate-intre-parteneri-nu-impiedicam-gesturi-precum-intrerupere-conferinta-sau-scrisori-transmise-prin-presa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T13:32:00+00:00"/>
    <meta property="og:title" content="Dan Barna, replică pentru Cioloș: Trebuie să construim cu loialitate între parteneri / Nu o să ne împiedicăm în gesturi precum o întrerupere la o conferință sau scrisori transmise prin presă"/>
    <meta property="og:description" content="Dan Barna reacționează acid după scrisoarea transmisă de PLUS, partidul lui Dacian Cioloș, în care sunt propuse un organism comun de conducere și transformarea într-o fuziune a celor două"/>
  </head>
  <body>
    <article>
      <h1>Dan Barna, replică pentru Cioloș: Trebuie să construim cu loialitate între parteneri / Nu o să ne împiedicăm în gesturi precum o întrerupere la o conferință sau scrisori transmise prin presă</h1>
      <address><time datetime="2019-11-18T13:32:00+00:00">18 Nov 2019, 13:32</time> by <a rel="author">MH</a></address>
      <p><b>Dan Barna reacționează acid după scrisoarea transmisă de PLUS, partidul lui Dacian Cioloș, în care sunt propuse un organism comun de conducere și transformarea într-o fuziune a celor două partide, liderul USR spunând că trebuie construit cu "loialitate între parteneri”. "Și tocmai de aceea nu o să ne împiedicăm în gesturi precum o întrerupere la o conferință de presă sau scrisori deschise trimise prin presă", spune Barna, susținând că el i-a propus lui Cioloș încă dinaintea europarlamentarelor fuziunea celor două partide.<br/></b><br/>Într-un mesaj intitulat "Alianța USR PLUS merge mai departe" și postat luni pe Facebook, liderul USR afirmă că alianța trebuie să continue să lupte pentru un 2020 în care să fie la guvernare și în primării, iar pentru asta "trebuie să construiască cu loialitate între parteneri". <br/><br/>Dan Barna spune că are toată încrederea că cele două partide "vor trece peste mici gesturi și speculații de moment și se vor putea concentra pe temele mari, pentru că le sunt datori oamenilor care cred în ei". <br/><br/>Mesajul lui Dan Barna:</p>
      <ul>
        <li>"USR PLUS este o forță în politica românească și rezultatul de duminică confirmă acest lucru, chiar dacă unele așteptări au fost mai mari. Cele aproape 1,4 mil de voturi pe care le-am primit mă obligă și ne obligă să continuăm să luptăm pentru un 2020 în care să fim la guvernare și în primării.</li>
        <li>Pentru acest obiectiv, trebuie să construim cu loialitate între parteneri. Este o valoare fundamentală după care mă ghidez în acțiunea politică. Și tocmai de aceea nu o să ne împiedicăm în gesturi precum o întrerupere la o conferință de presă sau scrisori deschise trimise prin presă.</li>
        <li>Un proiect politic mare, care să facă bine României, se face cu viziune și generozitate. USR a propus PLUS, și eu i-am propus lui Dacian Cioloș încă de la alegerile europarlamentare să facem fuziunea celor două partide.</li>
        <li>Chiar dacă n-a fost să fie atunci, continuăm să sperăm într-un viitor comun, dar pentru asta va trebui să discutăm serios pe teme precum criteriile de integritate, respingerea traseismului, recunoașterea muncii colegilor noștri consilieri locali și a eforturilor depuse la #FărăPenali sau programul comun de guvernare.</li>
        <li>Suntem asumați în logica unei Alianțe de succes și construim un mecanism fin, pe câmpul de bătălie, sub focul de artilerie al opozanților de toate felurile. Vom avea la începutul acestei săptămâni consultări în interiorul partidului asupra calendarului și pașilor comuni pentru locale. Miercuri vom avea rezultatul consultării membrilor asupra poziției mele actuale iar vineri indiferent de rezultat vom avea o ședință a birourilor naționale reunite USR și PLUS pentru a pune pe hârtie pașii următori.</li>
        <li>Am toată încrederea că vom trece peste mici gesturi și speculații de moment și ne vom putea concentra pe temele mari. Le suntem datori oamenilor care cred în noi. Singura opțiune este succesul".</li>
      </ul>
      <p><a href="https://www.hotnews.ro/stiri-politic-23496008-plus-transmis-scrisoare-catre-usr-care-vorbeste-despre-continuarea-aliantei-alegerile-din-2020-despre-fuziune.htm">Consiliul Național PLUS a decis, duminică, să adreseze o scrisoare deschisă membrilor USR în care transmite că vrea continuarea Alianței pentru alegerile locale și parlamentare de anul viitor, precum și transformarea acesteia, la un moment dat, într-o fuziune a celor două partide. PLUS mai propune formarea unui guvern din umbră și a unui program politic comun, potrivit unui comunicat de presă al partidului.</a> Formațiunea condusă de Dacian Cioloș mai dorește o structură executivă unică care să consolideze formula deja agreată la nivelul Protocolului Politic al Alianței, care să fie coordonată de un secretar general ales prin vot comun al celor două partide.<br/><br/>În urmă cu o săptămână, în conferința de presă organizată pentru a explica eșecul intrării în turul al doilea al prezidențialelor, Dan Barna a fost întrerupt de Dacian Cioloș în momentul în care vorbea despre USR, "un partid tânăr", și despre performanța acestuia. "Cred că e important să menționăm că sunt două partide în această alianță și sunt două partide care construiesc acest proiect, ca să fie lucrurile clare odată pentru totdeauna”, a punctat Cioloș.</p>
    </article>
  </body>
</html>