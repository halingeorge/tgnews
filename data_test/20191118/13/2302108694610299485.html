<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surse-fostul-ministru-al-justitiei-tudorel-toader-citat-ca-martor-la-dna-in-dosarul-in-care-fostului-agent-guvernamental-la-cedo-viorel-mocanu-este-acuzat-ca-a-pledat-in-favoarea-lui-dragnea-si-in.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T13:24:48+00:00"/>
    <meta property="og:title" content="SURSE Fostul ministru al Justiţiei, Tudorel Toader, citat ca martor la DNA în dosarul în care fostul agent guvernamental la CEDO, Viorel Mocanu, este acuzat că a pledat în favoarea lui Dragnea şi în defavoarea statului român"/>
    <meta property="og:description" content="Fostul ministru al Justiţiei, Tudorel Toader, a fost citat ca martor la DNA în dosarul fostului agent guvernamental la CEDO, Viorel Mocanu, au declarat"/>
  </head>
  <body>
    <article>
      <h1> SURSE Fostul ministru al Justiţiei, Tudorel Toader, citat ca martor la DNA în dosarul în care fostul agent guvernamental la CEDO, Viorel Mocanu, este acuzat că a pledat în favoarea lui Dragnea şi în defavoarea statului român </h1>
      <address><time datetime="2019-11-18T13:24:48+00:00">18 Nov 2019, 13:24</time> by <a rel="author">Alin Ionescu</a></address>
      <p>Fostul ministru al Justiţiei, Tudorel Toader, a fost citat ca martor la DNA în dosarul fostului agent guvernamental la CEDO, Viorel Mocanu, au declarat pentru G4media.ro surse judiciare. Citarea a fost făcută telefonic, însă până în acest moment nu a fost stabilită o dată exactă pentru audiere, au precizat sursele G4media.</p>
      <p>În acest dosar, fostul agent guvernamental la CEDO, Viorel Mocanu este vizat pentru că a pledat în favoarea fostului lider PSD şi în defavoarea statului român în cauza Dragnea vs România de la Curtea europeană a drepturilor omului.</p>
      <p>Fostul preşedinte PSD – aflat acum în puşcărie ca urmare a celei de-a doua condamnări, din dosarul angajărilor fictive – a reclamat la CEDO faptul că nu ar fi beneficiat de un proces echitabil în dosarul Referendumul în care a primit prima condamnare definitivă de 2 ani de detenţie cu suspendare.</p>
      <p><b>Potrivit surselor G4media.ro, Toader nu ar fi avizat pledoaria pro-Dragnea a guvernului pentru că nu i s-ar fi cerut un astfel de aviz,</b> agentul guvernamental la CEDO fiind o instituţie din cadrul MAE.</p>
      <p>În ianuarie 2019, pe atunci ministru al Justiţiei în Guvernul Dăncilă, Tudorel Toader, declara că are un proiect de lege care prevede ca agentul guvernamental la CEDO să revină la Ministerul de Justiţie. Toader spunea că a discutat proiectul şi cu ministrul de Externe de atunci, Teodor Meleşcanu.</p>
      <ul>
        <li>„Agentul guvernamental pentru CEDO este parte integrantă a Ministerului de Externe. Aici este un lucru nefiresc. Eu ca ministru le dau mandatul de reprezentare, conţinutul mandatului, eu le dau mandat pentru o eventuală stingere amiabilă a litigiului, dar ei sunt în curtea Ministerului de Externe. Până în 2003, cred, ei erau structură a Ministerului de Justiţie. Acum, avem un proiect de lege, am vorbit cu ministrul Meleşcanu, chestiunea durează cam de multă vreme. Avem un proiect de lege prin care agentul guvernamental pentru CEDO, agentul guvernamental pentru Curtea de Justiţie a Uniunii Europene, să revină parte integrantă a Ministerului Justiţiei, ca să închidem cercul acesta. Noi le dăm mandat de reprezentare, dar rezultatul final nu mai vine la noi, se duce la Externe. Domnul ministru Meleşcanu a înţeles această particularitate, această funcţionare în sincope şi a fost de acord să le transferăm la MJ în baza unor acte normative”, a spus Toader la RTV, pe 20 ianuarie 2019, citat de Agerpres.</li>
      </ul>
      <p>Săptămâna trecută, ministrul de Externe Bogdan Aurescu a retras pledoaria pro-Liviu Dragnea depusă la Curtea Europeană a Drepturilor Omului (CEDO) de fostul agent guvernamental la CEDO, Viorel Mocanu, pentru că a fost făcută ”în detrimentul statului român”, potrivit unui comunicat al ministerului.</p>
      <p>Retragerea a fost determinată de ”nerespectarea procedurilor de lucru ale direcției de specialitate menționate din MAE, fiind formulate în detrimentul intereselor statului român și cu nesocotirea punctelor de vedere transmise de autoritățile naționale cu competențe în domeniul de referință”, arată comunicatul citat.</p>
      <p>Agentul guvernamental al României la CEDO, Viorel Mocanu, a fost eliberat din funcție la cerere de premierul Viorica Dăncilă, pe 29 august. Mocanu a trimis la CEDO o pledoarie în favoarea lui Liviu Dragnea în procesul intentat de acesta statului român.</p>
      <p>G4Media.ro a scris încă din 2 august că Mocanu a demisionat după ce DNA a demarat o anchetă împotriva sa pe motiv că, în loc să pledeze în favoarea statului român, i-a ținut partea lui Liviu Dragnea.</p>
      <p><b>Context.</b> DNA a deschis dosar penal după ce presa a arătat că agentul României la CEDO, Viorel Mocanu, face apărări în defavoarea statului român și în favoarea lui Liviu Dragnea în procesul intentat la Strasbourg de fostul lider PSD. Dragnea a solicitat CEDO să constate că i s-a încălcat dreptul la un proces echitabil în dosarul Referendumul în care a fost condamnat definitiv la 2 ani de închisoare cu suspendare.</p>
      <p>Jurnaliștii de la Hotnews au studiat dosarul de la CEDO și au constatat că agentul României a formulat argumente în defavoarea statul român și în favoarea fostului lider PSD. Aceasta după ce Catrinel Brumar, fostul agent CEDO, a fost schimbată cu Viorel Mocanu, un avocat care i-a reprezentat în instanţă pe Sorin Oprescu, Rovana Plumb, dar și pe Oana Zăvoranu și Florin Salam.</p>
      <p>Potrivit Hotnews, avocatul lui Dragnea în procesul de la Strasbourg, irlandezul Bernard O’Connor, a folosit deja argumentele noului agent al României, Viorel Mocanu, drept o acceptare în fața CEDO a culpei statului român față de Dragnea, pe motiv că nu ar fi avut șansa la un proces corect.</p>
      <p>Viorel Mocanu fusese numit în februarie 2019 în funcţia de Agent guvernamental pentru Curtea Europeană a Drepturilor Omului în cadrul Ministerului Afacerilor Externe, cu rang de director general. La momentul numirii, Mocanu era consilier onorific al ministrului Sănătății, Sorina Pintea.</p>
      <p>
        <i>Sursa Foto: Inquam Photos / Autor: Octav Ganea</i>
      </p>
    </article>
  </body>
</html>