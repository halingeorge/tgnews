<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/skane/efter-kritiken-arbetet-med-kollektivtrafikens-budget-blir-mer-transparent"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T13:02:16+00:00"/>
    <meta property="og:title" content="Efter kritiken mot indragna busslinjer – kommuner får mer att säga till om"/>
    <meta property="og:description" content="Senaste budgeten fick hård kritik för bristfällig dialog. Nu får samtliga 33 kommuner i Skåne möjlighet att påverka kollektivtrafiken i god tid innan budgeten klubbas."/>
  </head>
  <body>
    <article>
      <h1>Efter kritiken mot indragna busslinjer – kommuner får mer att säga till om</h1>
      <address><time datetime="2019-11-18T13:02:16+00:00">18 Nov 2019, 13:02</time> by <a rel="author">Anton Hansson</a></address>
      <slideshow>
        <figure>
          <img src="https://www.svtstatic.se/image/wide/992/16958230/1518177761"/>
          <figcaption>Skånetrafiken och Region Skåne låter kommunerna ha mer att säga till om tills nästa budget.<cite>Foto: SVT</cite></figcaption>
        </figure>
        <figure>
          <img src="https://www.svtstatic.se/image/wide/992/19264915/1574082031"/>
          <figcaption>Carina Zachau (M), kollektivtrafiknämndens ordförande i Skåne.<cite>Foto: Johanna Jönsson/SVT</cite></figcaption>
        </figure>
      </slideshow>
      <p>
        <b>Senaste budgeten fick hård kritik för bristfällig dialog. Nu får samtliga 33 kommuner i Skåne möjlighet att påverka kollektivtrafiken i god tid innan budgeten klubbas.</b>
        <b>Senaste budgeten fick hård kritik för bristfällig dialog. Nu får samtliga 33 kommuner i Skåne möjlighet att påverka kollektivtrafiken i god tid innan budgeten klubbas.</b>
      </p>
      <p>Flera skånska busslinjer drogs in och betydligt fler linjer fick lägre turtäthet i våras. Kritiken lät inte vänta på sig och det huvudsakliga klagomålet var bristen på dialog.</p>
      <p>Idag har Skånetrafiken skickat ett samlat dokument till alla skånska kommuner. Dokumentet är ett arbetsunderlag för kollektivtrafiken i Skåne, som tanken är att kommunerna ska få möjlighet att ge sina synpunkter på.</p>
      <h3>Snäv beslutsgång senast</h3>
      <p>– Vi ger kommunerna större möjlighet att påverka och dialogfönstret är betydligt längre än tidigare. Från idag till slutet på april har de möjlighet att komma med synpunkter, säger Carina Zachau (M), ordförande i kollektivtrafiknämnden i Region Skåne.</p>
      <figure>
        <img src="https://www.svtstatic.se/image/square/260/19264915/1574082031"/>
        <figcaption>Carina Zachau (M), kollektivtrafiknämndens ordförande i Skåne.</figcaption>
      </figure>
      <p>
        <i>Kan man se detta som en reaktion på kritiken i våras?</i>
      </p>
      <p>– Absolut, jag tror inte någon var nöjd då – kommunerna och vi politiker i kollektivtrafiknämnden var inte nöjda med hur snäv den processen var. Vi har tagit till oss av kritiken och nu har vi andra förutsättningar.</p>
      <p>Boven i dramat förra gången var att kollektivtrafiknämnden tillträdde i januari och hade en internbudget som var tvungen att tas i februari. Därmed blev dialogen med kommunerna bristfällig, menar Carina Zachau.</p>
      <p>– Vi fick göra nedskärningar utan bra dialog med kommunerna. Det har aldrig varit vår ambition att inte ha en bra dialog, säger hon.</p>
      <h3>Gott om tid för dialog</h3>
      <p>Från och med idag har kommunerna möjlighet att komma med synpunkter på Skånetrafikens underlag. Därefter behandlar förvaltningen förslagen och för dialog med kommunerna fram tills att beslut tas i juni nästa år.</p>
      <p>– Inga beslut gällande trafikutbudet för året 2021 är ännu fattade. Först i maj 2020 fastställs vilka justeringar som ska genomföras. Skånetrafiken ser därför fram emot en öppen och framåtsyftande dialog med såväl kommuner som med trafikföretag om trafikutbudet 2021, säger Ulf Welin t.f. chef för affärsområde Buss på Skånetrafiken.</p>
    </article>
  </body>
</html>