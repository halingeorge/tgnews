<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622156/%D8%A8%DB%8C%D8%A7%D9%86%DB%8C%D9%87-%D8%B3%D9%BE%D8%A7%D9%87-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A8%D8%A7-%D9%87%D8%B1%DA%AF%D9%88%D9%86%D9%87-%D9%86%D8%A7%D8%A7%D9%85%D9%86%DB%8C-%D9%82%D8%A7%D8%B7%D8%B9%D8%A7%D9%86%D9%87-%D8%A8%D8%B1%D8%AE%D9%88%D8%B1%D8%AF-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T13:21:00+00:00"/>
    <meta property="og:title" content="بیانیه سپاه درباره اعتراضات به گرانی بنزین: با هرگونه ناامنی قاطعانه برخورد می‌کنیم"/>
    <meta property="og:description" content="سپاه پاسداران در بیانیه‌ای با تاکید بر لزوم تلاش همه قوا در پاسخگویی به مطالبات به حق مردمی، اعلام کرد: با ادامه هرگونه ناامنی و اقدامات مخل آسایش و آرامش مردم قاطعانه برخورد خواهیم کرد."/>
  </head>
  <body>
    <article>
      <h1>بیانیه سپاه درباره اعتراضات به گرانی بنزین: با هرگونه ناامنی قاطعانه برخورد می‌کنیم</h1>
      <address>
        <time datetime="2019-11-18T13:21:00+00:00">18 Nov 2019, 13:21</time>
      </address>
      <p>
        <i>سپاه پاسداران در بیانیه‌ای با تاکید بر لزوم تلاش همه قوا در پاسخگویی به مطالبات به حق مردمی، اعلام کرد: با ادامه هرگونه ناامنی و اقدامات مخل آسایش و آرامش مردم قاطعانه برخورد خواهیم کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سپاه پاسداران انقلاب اسلامی در واکنش به حوادث و رخدادهای پس از اجرای طرح مدیریت مصرف سوخت، طی بیانیه‌ای تاکید کرد: با ادامه هرگونه ناامنی و اقدامات مخل آسایش و آرامش مردم قاطعانه برخورد خواهیم کرد.</p>
      <p>متن بیانیه سپاه به این شرح است:</p>
      <p>« بسم الله الرحمن الرحیم</p>
      <p>ملت شریف و عظیم الشأن ایران اسلامی</p>
      <figure>
        <img src="https://aftabnews.ir/files/fa/news/1398/8/27/360811_572.jpg"/>
      </figure>
      <p>حافظه تاریخی انقلاب اسلامی و جهانیان گواهی می دهد طی چهل سال گذشته، در هر مقطعی که دشمنان قسم خورده و خبیث نظام با بهانه سازی برخی وقایع، برای انتقام از ایران و ایرانی، درصدد فتنه آفرینی و تهدید امنیت ملی و آرامش عمومی جامعه برآمده اند به سد هوشمندی و بصیرت شما مردم عزیز و آگاه برخورد و نه تنها راه به جایی نبرده اند، بلکه با حقد و حسد نظاره گر عظمت و بزرگی شما گردیده اند.</p>
      <p>حوادث و رخدادهای پدید آمده پس از اجرای "طرح مدیریت مصرف سوخت و همزمانی آن با شکست های تاریخی و خفت بار دشمن در عرصه تحریم و جنگ اقتصادی" که منجر به سوء استفاده و موج سواری هزینه آفرین اشرار و عناصر شیاد و معاند بر اعتراضات مردمی و برخی دغدغه های ناشی از "افزایش قیمت بنزین" گردید و متعاقباً حمایت و ذوق زدگی مقامات پلید آمریکا –بعنوان سرشبکه شرارت و کینه توزی ضد ایران- و نیز ترغیب گروهک شیطانی و جنایتکار منافقین و خاندان منحوس خبیث پهلوی و عملیات روانی رسانه های سلطه و صهیونیسم را رقم زد، در معادله ای معکوس، به صحنه نمایش دوباره هوشمندی ملت شریف و فهیم ایران در جداسازی خود از صف مزدوران اجیر شده توسط بیگانگان تبدیل و آنان را در تحمیل مصیبت ناامنی در کشور ناامید کرده است.</p>
      <p>آفرین بر شما ملت سلحشور، دشمن شناس و فداکار! که همواره جبهه دشمن مکار و قداره بند را مقهور اقتدار و عظمت بی انتهای خود ساخته اید و در حوادث این روزها، در اکثر استان ها و شهرهای کشور، ضامن ثبات و آرامش جامعه بوده اید؛ به گونه ای که حتی یک گزارش ناامنی، تخریب، غارت و چپاول اموال عمومی از آن مناطق دریافت نشده است.</p>
      <p>در این رهگذر صیانت از حقوق شهروندی و کرامت مردم برابر هرگونه تعرض و مراقبت و برخورد قاطع و انقلابی با افزایش (قیمت) سایر اجناس و کالاها از سوی دستگاه ها و نهادهای مسئول و همچنین توصیه مشفقانه، بازدارنده و راهگشای خانواده های معظم ایرانی به فرزندان عزیز خود مبنی بر بی اعتنایی و عدم تاثیرپذیری از پژواک دروغین و شیطانی شبکه های ماهواره ای و مجازی دشمن و گرفتار نشدن در دام خناسان و کینه ورزان، راه را برای پایان بخشی کامل شرارت ها و تثبیت امنیت پایدار و فراگیر در پهنه ایران اسلامی، هموارتر خواهد کرد.</p>
      <p>سپاه پاسداران انقلاب اسلامی هم با نصب العین قرار دادن منویات حکیمانه و نافذ مقام معظم رهبری و فرماندهی کل قوا (مدظله العالی) در ماجرای اخیر و قدردانی از تیزهوشی و بصیرت شما مردم شریف در تشخیص و افشای نقشه شوم دشمن و جداسازی مطالبات و صف اعتراض خود از اغتشاشگران و آشوب طلبان و کمک به برقراری امنیت و آرامش شهری و تاکید بر اهمیت وحدت، یکپارچگی و عزم همه قوا برای روشنگری، شفافیت و پاسخ به مطالبات به حق مردمی، حفظ امنیت کشور و حراست از گوهر آرامش و ثبات جامعه را در تعامل، همکاری و هم افزایی با سایر نیروهای مقتدر مسلح، انتظامی و امنیتی، وظیفه شرعی و قانونی خود دانسته و عنداللزوم با ادامه هرگونه ناامنی و اقدامات مخل آرامش و آسایش مردم برخورد قاطعانه و انقلابی خواهد کرد.</p>
      <p>به فضل الهی، نظام اسلامی و ملت ایران با ناکام ساختن اشرار و مزدوران استکبار جهانی و عبور پیروزمندانه از فتنه اخیر، راه پرافتخار و درخشان خود به سمت قله های بلند پیشرفت و منزلت در تراز شایستگی های این سرزمین را پرشتاب تر از گذشته ادامه داده و در این مسیر خطیر و مقدس، پاسداران انقلاب اسلامی با درک عمیق نگرانی های مردم عزیز، همچنان به مانند حضور در همه حوادث و بلایای طبیعی و تلاش در امداد و خدمت رسانی و رفع مشکلات از صحنه زندگی عزت مندانه مردم، در تمامی مراحل، همدل و مصمم، همراه آنان خواهند بود.</p>
      <p>و ما النصر الا من عند الله العزیز الحکیم<br/>سپاه پاسداران انقلاب اسلامی<br/>27 آبان ماه 1398</p>
    </article>
  </body>
</html>