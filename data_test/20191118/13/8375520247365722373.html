<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kozhna-pyata-ditina-v-ukrajini-poterpaje-vid-seksualnogo-nasilstva-dityachiy-ombudsmen-kuleba-640709.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T13:36:24+00:00"/>
    <meta property="og:title" content="Кожна п’ята дитина в Україні потерпає від сексуального насильства, - дитячий омбудсмен Кулеба"/>
    <meta property="og:description" content="Кулеба зазначив, що різних форм насильства зазнають діти до 18 років, в основному з боку знайомих і родичів, що служить причиною малого розкриття таких злочинів, оскільки діти бояться повідомляти про не"/>
  </head>
  <body>
    <article>
      <h1>Кожна п’ята дитина в Україні потерпає від сексуального насильства, - дитячий омбудсмен Кулеба</h1>
      <address>
        <time datetime="2019-11-18T13:36:24+00:00">18 Nov 2019, 13:36</time>
      </address>
      <h4>Кулеба зазначив, що різних форм насильства зазнають діти до 18 років, в основному з боку знайомих і родичів, що служить причиною малого розкриття таких злочинів, оскільки діти бояться повідомляти про не</h4>
      <p>Уповноважений президента з прав дитини Микола Кулеба заявляє, що кожна п’ята дитина в Україні потерпає від сексуального насильства. Про це він сказав на брифінгу в понеділок.</p>
      <p>«Дослідження показують, що кожна п’ята дитина в Україні потерпає від сексуального насильства. Це не тільки зґвалтування. Сексуальне насильство може відбуватися різними способами, це може бути домагання», - сказав він.</p>
      <p>При цьому Кулеба зазначив, що різних форм сексуального насильства зазнають діти до 18 років, в основному з боку знайомих і родичів, що служить причиною малого розкриття таких злочинів, оскільки діти бояться повідомляти про випадки насильства.</p>
      <p>За його словами, Офіс президента спільно з Міжнародним союзом електрозв'язку провели дослідження, у яких було опитано понад 5 тис. дітей до 18 років і близько 5,5 тис. батьків.</p>
      <p>Згідно з результатами, 30% опитаних дітей погоджувалися після спілкування в інтернеті зустрітися з дорослим, якого ніколи не бачили раніше.</p>
      <p>При цьому 80% дітей використовують інтернет від однієї до шести годин на день, а 30% - від трьох до шести годин на день.</p>
      <p>Крім цього, 67% дітей травмувалися (піддавалися насильству) за допомогою перегляду зображень, повідомлень негативного підтексту.</p>
      <p>Дитячий омбудсмен наголосив, що 25% батьків використовують сервіси моніторингу та фільтрації на пристроях дітей, а 42% опитаних батьків не знають, як це робити.</p>
      <p>Також 25% опитаних батьків повідомили, що знають, що у дітей були проблеми в онлайн середовищі.</p>
      <p>Згідно з дослідженням, 85% батьків не знають, куди звернутися у разі виникнення у дітей проблем в інтернеті, а 70% дітей впевнені, що в разі виникнення таких проблем зможуть звернутися до батьків.</p>
      <p>Кулеба зазначив, що на сьогодні проходять консультації з профільними міністрами для розробки стратегії вирішення проблем із захистом дітей від сексуального насильства на законодавчому рівні.</p>
      <p>Як повідомлялось, 1 червня президент Володимир Зеленський призначив Кулебу на посаду уповноваженого президента з прав дитини.</p>
      <related>
        <a href="https://glavcom.ua/columns/yuliyabrovynska.html"/>
        <a href="https://glavcom.ua/country/politics/navit-u-chasi-jezhova-do-ditej-vorogiv-narodu-stavilisja-bilsh-tsivilizovano-advokat-gritsenka-640476.html"/>
        <a href="https://glavcom.ua/world/observe/u-kaliforniji-cholovik-zastreliv-druzhinu-ta-troh-malenkih-ditey-640442.html"/>
      </related>
    </article>
  </body>
</html>