<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ludovic-orban-baietii-astia-nu-au-inteles-ca-nu-mai-sunt-la-putere-ar-trebui-sa-se-ascunda-prin-munti-18592069"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T13:13:14+00:00"/>
    <meta property="og:title" content="Ludovic Orban: Băieţii ăştia nu au înţeles că nu mai sunt la putere. Ar trebui să se ascundă prin munţi"/>
    <meta property="og:description" content="Premierul Ludovic Orban l-a ironizat, luni, pe fostul ministru al Dezvoltării, Daniel Suciu, care l-a invitat la o dezbatere pe actualul ministru, Ion Ştefan, apreciind că ”băieţii ăştia ar trebui să se ascundă în munţi”. ”Nu ne convoacă pe noi PSD” la dezbateri, a mai opinat Orban."/>
  </head>
  <body>
    <article>
      <h1>Ludovic Orban: Băieţii ăştia nu au înţeles că nu mai sunt la putere. Ar trebui să se ascundă prin munţi</h1>
      <address><time datetime="2019-11-18T13:13:14+00:00">18 Nov 2019, 13:13</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Premierul Ludovic Orban l-a ironizat, luni, pe fostul ministru al Dezvoltării, Daniel Suciu, care l-a invitat la o dezbatere pe actualul ministru, Ion Ştefan, apreciind că ”băieţii ăştia ar trebui să se ascundă în munţi”. ”Nu ne convoacă pe noi PSD” la dezbateri, a mai opinat Orban.</p>
      <p>”Băieţii ăştia nu au înţeles că nu mai sunt la putere. Băieţii ăştia ar trebui să se ascundă prin munţi şi să îşi facă mea-culpa după nenorocirile pe care le-au făcut cât au fost la guvernare. Ca atare, îi îndemn să mai lase cetăţeni români cu toate minciunile lor gogonate şi cu gesturile lor care trădează un tupeu, o obrăznicie şi o nesimţire fără margini”, a declarat Ludovic Orban.</p>
      <p>El a mai spus că Daniel Suciu ”a lăsat mii de localităţi cu proiecte PNDL, companii care au lucrat fără să le fie plătite lucrările”.</p>
      <p>”Nu ne convoacă pe noi PSD, nu ne stabileşte programul PSD. PSD trebuie să-şi ţină frâul, să se ţină într-o atitudine în care să înţeleagă că au fost aleşi cu 46% promiţând marea cu sarea şi după ce au livrat românilor doar praful de pe tobă au ajuns la un scor de 20%. În aceste condiţii ar trebui să vadă şi ei ce au greşit, cum a fost posibil să se ajungă la o asemenea degradare a suportului public. dacă mai continuă cu acest concurs de obraznicii şi de atitudini nesimţite, sfidătoare la adresa cetăţenilor se vor duce în cap. Ceea ce nu mă deranjează”, a adăugat premierul.</p>
      <p>Fostul ministru al Dezvoltării, Daniel Suciu, l-a invitat, luni, la o dezbatere ”unu la unu” pe succesorul său, Ion Ştefan, pentru a discuta punctual, printre altele, despre situaţia facturilor PNDL şi viziunea acestuia despre Codul Finanţelor Publice Locale.</p>
      <p>”Au trecut aproape două săptămâni de zile de când aţi devenit ministru al lucrărilor publice şi administraţiei publice. Aţi avut deci timp suficient la dispoziţie pentru a vă familiariza cu problematica din aria dumneavoastră de responsabilitate, dar şi pentru a înţelege ce lucruri s-au făcut în perioada de dinaintea mandatului dumneavoastră. Am observat în acelaşi timp faptul că, de la învestirea în funcţie a actualului guvern, premierul Ludovic Orban şi diverşi miniştri ai cabinetului au formulat acuzaţii cu privire la activitatea precedentului guvern. Consider în acest context că este în interesul cetăţenilor ca toate problemele ridicate de guvernul din care faceţi parte să fie clarificate în spaţiul public – punctual şi pe domenii de activitate”, a transmis Daniel Suciu.</p>
      <p>El apreciază că acest lucru se poate face cel mai bine printr-o dezbatere faţă în faţă între actualul ministru şi fostul ministru.</p>
    </article>
  </body>
</html>