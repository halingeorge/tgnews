<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/18/hidomlas-franciaorszagban-eltuntek-utan-kutatnak"/>
    <meta property="og:site_name" content="infostart"/>
    <meta property="article:published_time" content="2019-11-18T13:49:00+00:00"/>
    <meta property="og:title" content="Hídomlás Franciaországban, eltűntek után kutatnak"/>
    <meta property="og:description" content="Toulouse városától északra történt a tragédia hétfő reggel, egy 15 éves lány meghalt, többen megsérültek."/>
  </head>
  <body>
    <article>
      <h1>Hídomlás Franciaországban, eltűntek után kutatnak</h1>
      <address><time datetime="2019-11-18T13:49:00+00:00">18 Nov 2019, 13:49</time> by <a rel="author">Infostart</a></address>
      <h3>Toulouse városától északra történt a tragédia hétfő reggel, egy 15 éves lány meghalt, többen megsérültek.</h3>
      <p>Három civil és két tűzoltó is súlyosan megsérült, többen eltűntek, utánuk a katasztrófavédelem búvárok bevonásával kutat.</p>
      <figure>
        <iframe data-src="https://twitter.com/AFP/status/1196417773607489536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A halálos áldozat, a tizenöt éves lány az anyjával ült az egyik autóban, amikor bekövetkezett a katasztrófa. A tragédia Mirepoix-sur-Tarn településen történt, a 155 méter hosszú és 6,5 méter széles fémszerkezetű hídon haladó gépjárművek a Tarn folyóba estek.</p>
      <figure>
        <iframe data-src="https://twitter.com/AFP/status/1196382873042989056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dominique Alzéari, toulouse-i ügyész tájékoztatása szerint az eltűnt személy annak a teherjárműnek a sofőrje, amelynek a hídra érkezésekor leszakadt a maximum 19 tonnás járművek áthaladására engedélyezett építmény.</p>
      <p>A baleset pillanatában egy szemből érkező Renault Clio típusú autót vezető nő ki tudott úszni a partra és ki tudták menteni, a 15 éves lányát azonban holtan találták meg a folyóban. A nyomozók jelenleg a teherautó sofőrjét keresik, valamint azt ellenőrzik, hogy volt-e egy további jármű a hídon a baleset pillanatában, ami az ügyész szerint nem valószínű.</p>
      <p>Az első hírek arról szóltak, hogy egy harmadik jármű is áthaladt a hídon, amikor az leszakadt, s annak utasai feltehetően a folyóba vesztek. A Tarn ezen a helyen több mint húsz méter mély és 100 méteres szélességű, jelenleg búvárok kutatják a híd alatti területet, valamint nyolcvan tűzoltó is segíti a mentési munkálatokat. A fémszerkezetű függőhíd 1931-ben épült, 2003-ban újjáépítették és folyamatosan ellenőrizték, nem mutatott semmilyen strukturális problémát a 2017-es részletes átvizsgáláskor az illetékes hatóságok szerint. A legutóbb ellenőrzést 2018 decemberben végezték.</p>
      <p>A prefektúra azt közölte, hogy a balesetben egy ember meghalt, három személyt pedig súlyos sérülésekkel kórházba szállították, köztük olyan szemtanúkat is, akik a bajba került embereken próbáltak meg segíteni, közülük ketten tűzoltók.</p>
      <p>A 2018. augusztus 14-én az olaszországi Genovában összeomlott híd 43 áldozatot követelő katasztrófáját követően a francia szenátus egyik bizottsága jelentést készített a franciaországi hidak biztonsági állapotáról, amely Hervé Maurey bizottsági elnök szerint "valós veszélyt" állapított meg. Szerinte az alapvető probléma, hogy nem ismert a hidak állapota Franciaországban. A jelentés egyébként "Marshall-segélyt kért a tragédia elkerülése" céljából. A most leszakadt függőhíd ugyanakkor a helyi hatóságok szerint nem szerepelt a biztonsági okokból érzékeny építmények listáján, és semmilyen különösebb ellenőrzést nem igényelt.</p>
      <p>
        <i>Nyitókép: MTI/EPA/Frederic Scheiber</i>
      </p>
    </article>
  </body>
</html>