<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653820/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T13:16:00+00:00"/>
    <meta property="og:title" content="До Ради внесли законопроєкт про легалізацію криптовалюти"/>
    <meta property="og:description" content="У Верховній Раді зареєстрували законопроєкт “Про внесення змін до Податкового кодексу та інших законів України щодо оподаткування операцій з криптоактивами”."/>
  </head>
  <body>
    <article>
      <h1>До Ради внесли законопроєкт про легалізацію криптовалюти</h1>
      <address>
        <time datetime="2019-11-18T13:16:00+00:00">18 Nov 2019, 13:16</time>
      </address>
      <p>У Верховній Раді зареєстрували законопроєкт "Про внесення змін до Податкового кодексу та інших законів України щодо оподаткування операцій з криптоактивами".</p>
      <p>Про це <a href="https://thedigital.gov.ua/news/zrobleno-pershiy-vazhliviy-krok-u-legalizatsii-operatsiy-z-virtualnimi-aktivami">повідомляє</a> пресслужба Міністерства цифрової трансформації.</p>
      <p>Зазначається, що законопроєкт розробила блокчейн-спільнота, міжфракційне депутатське об'єднання Верховної Ради Blockchain4Ukraine, Офіс ефективного регулювання BRDO та команда Міністерства цифрової трансформації.</p>
      <p>У документі є визначення термінів "віртуальний актив", "криптоактив", "операція з криптовалютами", "розподілений реєстр", "токен" та "токен-актив".</p>
      <p>Також у законопроєкті є пункти щодо оподаткування:</p>
      <ul>
        <li>5 відсотків – ставка податку на доходи фізичних осіб для інвестиційного прибутку від продажу криптоактивів строком на 5 років;</li>
      </ul>
      <ul>
        <li>інвестиційний прибуток від операцій з криптоактивами розраховується як позитивна різниця між доходом, отриманим платником податку від продажу криптоактиву, та його вартістю, що визначається із суми документально підтверджених витрат на придбання такого криптоактиву та/або на створення такого криптоактиву;</li>
      </ul>
      <ul>
        <li>операції з продажу криптоактивів не є об'єктом оподаткування податком на додану вартість.</li>
      </ul>
      <p>У Міністерстві впевнені, що прийняття закону "створить умови для початку функціонування ринку віртуальних активів в Україні".</p>
      <p>
        <b>Нагадаємо:</b>
      </p>
      <p>У кінці вересня міністр цифрової трансформації Михайло Федоров заявив, що <a href="https://www.epravda.com.ua/news/2019/09/27/652063/">планує легалізувати криптовалюту.</a></p>
      <p>Рекомендуємо почитати: <b><a href="https://www.epravda.com.ua/publications/2018/10/8/641337/">Чи потрібен Україні закон про криптовалюту і чи буде він працювати</a></b></p>
      <p>Економічна правда</p>
    </article>
  </body>
</html>