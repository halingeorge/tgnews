<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/groninger-museum-koopt-documentenkist-van-koning-van-groningen-aan/"/>
    <meta property="og:site_name" content="OOG"/>
    <meta property="article:published_time" content="2019-11-18T13:55:00+00:00"/>
    <meta property="og:title" content="Groninger Museum koopt documentenkist van “koning van Groningen” aan"/>
    <meta property="og:description" content="Het Groninger Museum heeft op de veiling van Christie’s in Londen een documentenkist uit bezit van de bekende Groninger Jan Albert Sichterman (1692-1764) aangekocht.De kist, gemaakt van ebbenhou"/>
  </head>
  <body>
    <article>
      <h1>Groninger Museum koopt documentenkist van “koning van Groningen” aan</h1>
      <address><time datetime="2019-11-18T13:55:00+00:00">18 Nov 2019, 13:55</time> by <a rel="author">Andor Heij</a></address>
      <p>
        <b>Het Groninger Museum heeft op de veiling van Christie’s in Londen een documentenkist uit bezit van de bekende Groninger Jan Albert Sichterman (1692-1764) aangekocht.</b>
      </p>
      <p>De kist, gemaakt van ebbenhout en ingelegd met ivoor, werd rond 1740-45 gemaakt aan de oostkust van India in de havenstad Masulipatnam. Daar aan de noordkust van Coromandel was een handelspost van de Verenigde Oost-Indische Compagnie (VOC). Alleen de hoogste ambtenaren van de VOC konden zich dergelijke kisten veroorloven. De kistjes zijn daardoor erg zeldzaam.</p>
      <p>Jan Albert Sichterman doorliep een loopbaan bij de Verenigde Oost-Indische Compagnie in de vestiging Houghly in Bengalen, in de buurt van Calcutta. Hij keerde in 1745 als admiraal van de retourvloot van de VOC terug in zijn vaderstad Groningen om een groot huis, gevuld met kunst, aan de Ossenmarkt te betrekken. Hij werd vanwege zijn rijkdom wel aangeduid als de koning van Groningen. Zijn huis staat nog altijd aan de Ossenmarkt.</p>
    </article>
  </body>
</html>