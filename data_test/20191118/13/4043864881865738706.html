<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232315/"/>
    <meta property="og:site_name" content="Українська правда"/>
    <meta property="article:published_time" content="2019-11-18T13:36:17+00:00"/>
    <meta property="og:title" content="Пристайко каже, що в запасі є кілька варіантів, крім Мінська"/>
    <meta property="og:description" content="На сьогодні альтернативи мінським угодами Україна не готує, але запасний план потрібен, заявив міністр закордонних справ Вадим Пристайко."/>
  </head>
  <body>
    <article>
      <h1>Пристайко каже, що в запасі є кілька варіантів, крім Мінська</h1>
      <address>
        <time datetime="2019-11-18T13:36:17+00:00">18 Nov 2019, 13:36</time>
      </address>
      <p>На сьогодні альтернативи мінським угодами Україна не готує, але запасний план потрібен, заявив міністр закордонних справ Вадим Пристайко.</p>
      <p>В інтерв'ю "<a href="https://www.rbc.ua/rus/news/vadim-pristayko-normandskom-formate-igraem-1573986829.html">РБК-Україна</a>" він прокоментував свої слова в інтерв'ю ВВС про те, що Україна може <a href="https://www.pravda.com.ua/news/2019/11/14/7231952/">відмовитися від Мінських угод.</a></p>
      <p>"Як професійна дипломатична команда, яка забезпечує президенту можливість ведення переговорів, ми просто зобов'язані надати варіант №1 вирішення проблеми. У нас є папка з варіантом №2, на випадок якщо варіант №1 не працює. У ній написано, що якщо мінський процес не реалізується, треба мати альтернативні варіанти дій", – сказав він.</p>
      <p>"Я вже багато разів говорив, що це може бути операція з підтримання миру. Мінським процесом вона взагалі не передбачена. І навіть коли лідери її обговорюють, виникає справедливе запитання: то ми виходимо з мінських угод?", – зазначив Пристайко.</p>
      <p>"Тобто я не сказав нічого "анти-мінського", навпаки, лідери давно вже обговорюють можливість змін, які передбачають можливість місії з підтримання миру", – заявив він.</p>
      <p>"Якщо цей варіант не спрацьовує, наприклад, Росія блокує рішення Радбезу ООН і місія не виникає, тоді, очевидно, дипломатична система дістає третій варіант. І у нас <b>у запасі є ще кілька варіантів</b>, які вимальовувалися вже президенту в загальних рисах", – додав міністр.</p>
      <p>Пристайко вважає мінські угоди "гібридною" відповіддю на "гібридну війну" Росії.</p>
      <p>"Нова форма ведення війни, не лише в Україні, а й взагалі у світі, змушує нас застосовувати якісь <b>гібридні речі</b>, такі як мінські угоди. Вони не були підписані лідерами, які не були ратифіковані парламентами, і з часом парламент почав говорити: то вони ж нікчемні з точки зору права", – заявив він.</p>
      <p>"Справді, вони не є міжнародним договором у розумінні міжнародних договорів. Але це та домовленість, яку лідери досягли між собою. Немає місця, з якого треба починати: з нового тексту, з чинного тексту, тут взагалі немає готового шляху. Ми створюємо цей шлях сам", – додав голова МЗС.</p>
      <p>За його словами, у мінських угодах "є речі, які треба адаптувати хоча б тому, що всі хронологічні терміни вже пропущені" - і лідери країн "нормандської четвірки" можуть порушити це питання.</p>
      <p>"На сьогоднішній момент <b>альтернативи мінським угодами не готуються</b>. Але якщо лідери прийдуть і скажуть – і ми до цього готові – що цей пункт, очевидно, застарів, цей – нежиттєздатний, давайте його формулюємо, так лідери іноді роблять", – сказав Пристайко.</p>
      <p>За його словами, "<b>нормандська зустріч</b>", – не самоціль, як і санкції.</p>
      <p>Голова МЗС констатував, що <b>санкції</b> не змусять Росію повернути окуповані території, але вони "важливі як елемент примусу Росії до діалогу".</p>
      <p>"Наше завдання не зробити Росії максимально боляче, а забезпечити максимальний комфорт для України. Санкції нам потрібні, поки Росія не виконає все, що обіцяла", – додав Пристайко.</p>
      <p>Він також сказав, що "ми не можемо планувати свою діяльність на основі того, що зараз розвалиться Росія... ми хочемо досягти миру набагато раніше".</p>
      <p>
        <b>Передісторія:</b>
      </p>
      <ul>
        <li>Збройний конфлікт на сході України, спровокований Росією, триває з весни 2014 року. Для його врегулювання створено Тристоронню контактну групу, яка працює у Мінську (Білорусь).   </li>
        <li>Мінські угоди включають у себе <a href="https://www.pravda.com.ua/news/2014/09/5/7036890/">Мінський протокол </a>від 5 вересня 2014 року (перші домовленості Тристоронньої контактної групи у Мінську про тимчасове перемир'я на сході України) та <a href="https://www.pravda.com.ua/articles/2015/02/12/7058327/">Комплекс заходів</a> щодо виконання Мінського протоколу від 12 лютого 2015 року.</li>
        <li><a href="https://www.pravda.com.ua/news/2015/02/17/7058923/">Рада Безпеки ООН</a> 17 лютого 2015 схвалила цей комплекс заходів та декларацію президента України, Росії, Франції та канцлера Німеччина на його підтримку.</li>
        <li>21 вересня 2016 року у Мінську підписали рамкове рішення ТКГ про розведення сил і засобів <a href="https://www.pravda.com.ua/news/2016/09/21/7121338/">на трьох ділянках</a>: у Золотому, у Петровському та в Станиці Луганській. Це було доповненням до протоколу від 5 вересня 2014 року, меморандуму від 19 вересня 2014 року та комплексу заходів із виконання Мінських угод від 12 лютого 2015 року.</li>
        <li>Влітку-восени 2019 року відбулося розведення на трьох тестових ділянках: у червні – поблизу <a href="https://www.pravda.com.ua/news/2019/06/30/7219635/">Станиці Луганської</a>, у жовтні – біля <a href="https://www.pravda.com.ua/news/2019/11/1/7230762/">Золотого</a>, в листопаді – в районі <a href="https://www.pravda.com.ua/news/2019/11/11/7231633/">Петрівського</a> й Богданівки.</li>
      </ul>
      <footer>Олена Рощенко, УП</footer>
      <related>
        <a href="https://www.pravda.com.ua/news/2019/11/18/7232253/"/>
        <a href="https://www.pravda.com.ua/news/2019/11/17/7232219/"/>
        <a href="https://www.pravda.com.ua/news/2019/11/17/7232214/"/>
      </related>
    </article>
  </body>
</html>