<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D8%A8%DB%8C%D8%B9%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%A7%D8%B2-%D8%B3%D9%84%D8%A7%D8%AD-%D9%88-%DA%AF%D9%84%D9%88%D9%84%DB%80-%D8%BA%DB%8C%D8%B1%D8%A7%DB%8C%D8%B1%D8%A7%D9%86%DB%8C-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D8%B1%D8%AF%D9%87-%D8%A7%D9%86%D8%AF-20191118/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-18T13:36:48+00:00"/>
    <meta property="og:title" content="ربیعی : معترضان از سلاح و گلولۀ غیرایرانی استفاده کرده اند"/>
    <meta property="og:description" content="علی ربیعی، سخنگوی دولت حسن روحانی، با استناد به برخی گزارش هایی که به دولت رسیده گفت که معترضان به افزایش بهای بنزین &quot;مکرراً از سلاح های گرم و سرد استفاده کرده و تعدادی از مأموران امنیتی و انتظامی را هدف حمله قرار داده اند&quot; و بعضاً یا آنان را به گروگان..."/>
  </head>
  <body>
    <article>
      <h1>ربیعی : معترضان از سلاح و گلولۀ غیرایرانی استفاده کرده اند</h1>
      <address><time datetime="2019-11-18T13:36:48+00:00">18 Nov 2019, 13:36</time> by <a rel="author">ناصر اعتمادی</a></address>
      <p>
        <b>علی ربیعی، سخنگوی دولت حسن روحانی، با استناد به برخی گزارش هایی که به دولت رسیده گفت که معترضان به افزایش بهای بنزین "مکرراً از سلاح های گرم و سرد استفاده کرده و تعدادی از مأموران امنیتی و انتظامی را هدف حمله قرار داده اند" و بعضاً یا آنان را به گروگان گرفته یا کشته اند.</b>
      </p>
      <p>ربیعی مدعی شده که "گلوله های سلاح هایی" که معترضان به کار گرفته اند "از گلوله های متعارف مورد استفادۀ دولتی نیست" و به گفتۀ او این "سلاح ها و گلوله ها از جاهای مختلف تهیه شده است" و معترضان با استفاده از آنها "دست به تیراندازی زده اند."</p>
      <p>پیرو اظهارات اخیر رهبر حکومت اسلامی ایران، علی خامنه ای، سخنگوی دولت معترضان را تلویحاً به سازمان مجاهدین خلق ایران نسبت داده و گفته است که "رفتارهای آنها با سیاست های تروریست های قدیمی که در کشور داشتیم [...] منطبق است."</p>
      <p>علی ربیعی گفته است که "عده ای با ماسک یا پوشاندن صورت خود" در اعتراض های خیابانی شرکت می کنند "و به صورت حرفه ای، خشونت بالایی به خرج می دهند."</p>
      <p>علی ربیعی در جای دیگری از سخنانش گفته است که جمهوری اسلامی ایران "چه با تحریم چه بی تحریم نیازمند اصلاحات ساختار اقتصادی است" و اصلاحاتی نظیر افزایش بهای بنزین تبعات ناگواری دارند و به همین دلیل دولت تصمیم گرفته که درآمد حاصله از آن را به طبقات نیازمند جامعه پرداخت کند که به گفتۀ ربیعی شامل ٧۵ درصد جمعیت کل کشور می شود.</p>
      <p>اما، علی ربیعی سپس گفته است : چون به دلیل کاهش فروش نفت دولت با کاهش شدید درآمدها روبرو است و قصد افزایش مالیات ها را نیز ندارد، در نتیجه باید منابع افزایش قدرت خرید نیازمندان از طریق دیگر  یعنی از طریق افزایش بهای بنزین تأمین می شد، هر چند به گفتۀ خود ربیعی این تصمیم تبعات ناگواری برای همین طبقات فرودست در پی دارد.</p>
      <p>ربیعی بار دیگر تأکید کرده است که تصمیم افزایش بهای بنزین "در سه جلسۀ مختلف و با تأکید سایر ارکان نظام بر ضرورت آن اتخاذ شده" و پس از "تأئید سران سه قوه مورد موافقت رهبری نیز قرار گرفته است."</p>
      <p>در اظهاراتی جداگانه، علی لاریجانی، رئیس مجلس اسلامی ایران، نیز با اشاره به حمایت وزیر امور خارجۀ آمریکا از اعتراض های خیابانی در ایران، نارضایتی های جاری کشور را "به آمریکا و نوکران منافق ضدانقلاب" نسبت داد.</p>
    </article>
  </body>
</html>