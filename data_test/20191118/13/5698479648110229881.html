<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/3-ways-to-call-iran-cheap-and-free-from-outside-the-country-amid-internet-total-shut-down"/>
    <meta property="og:site_name" content="euronews"/>
    <meta property="article:published_time" content="2019-11-18T13:10:41+00:00"/>
    <meta property="og:title" content="قطع اینترنت در ایران؛ سه راه برای تماس با داخل کشور"/>
    <meta property="og:description" content="در پی بروز ناآرامی‌های خیابانی در اعتراض به افزایش قیمت بنزین و وضعیت اقتصادی در ایران، مقامات جمهوری اسلامی دسترسی داخل کشور را به شبکه جهانی اینترنت قطع کرده‌اند. در این مطلب سه راه برای تماس ارزان یا رایگان با ایران معرفی می‌شود."/>
  </head>
  <body>
    <article>
      <h1>قطع اینترنت در ایران؛ سه راه برای تماس با داخل کشور</h1>
      <address><time datetime="2019-11-18T13:10:41+00:00">18 Nov 2019, 13:10</time> by <a rel="author">یورونیوز فارسی </a></address>
      <p>در پی بروز ناآرامی‌های خیابانی در اعتراض به افزایش قیمت بنزین و وضعیت اقتصادی در ایران، مقامات جمهوری اسلامی دسترسی داخل کشور را به شبکه جهانی اینترنت قطع کرده‌اند.</p>
      <p>بنا بر گزارش نهاد بین‌المللی نت بلاکس، که وظیفه نظارت بر شبکه جهانی اینترنت را بر عهده دارد، در دو روز اخیر دسترسی ۹۵ درصد ایرانیان به اینترنت مسدود شده است.</p>
      <p>مسدودسازی روند جریان اطلاعات، که برای اولین بار است در این مقیاس سراسری صورت می‌گیرد، نه تنها باعث بروز اختلال گسترده در زندگی شهروندان ایرانی شده است بلکه ایرانیان خارج از کشور را نیز که خواهان خبرگیری از اقوام و آشنایان خود هستند سرگردان کرده است.</p>
      <p>این دسته از ایرانیان که پیش از این با استفاده از پیام‌رسان‌هایی همچون واتس‌اپ و تلگرام اقدام به برقراری تماس با بستگان و آشنایان خود در داخل کشور می‌کرند اکنون به دلیل قطع این شبکه‌ها نمی‌توانند خبری از خویشان و آشنایان خود دریافت کنند. امری که باعث بروز اضطراب و نگرانی در میان شمار قابل توجهی از آنان شده است.</p>
      <p>این در شرایطی است که یک مقام مطلع در وزارت ارتباطات ایران به خبرگزاری فارس گفته است زمان برطرف شدن محدودیت اینترنت هنوز مشخص نیست.</p>
      <p>در حالی که تماس تلفنی مستقیم با ایران، از خطوط ثابت یا همراه در آمریکا و اروپا، معمولا گران است؛ با این حال روش‌هایی جایگزین وجود دارند که می‌توان به کمک آن‌ها و با هزینه بسیار ارزان و حتی رایگان با داخل ایران تماس گرفت.</p>
      <h3>تلفن رایگان با اسکایپ</h3>
      <p>پیام‌رسان اسکایپ معمولا با قابلیت ویدئو کنفرانس خود شناخته می‌شود. با این حال این پیام‌رسان یک سرویس تماس تلفنی نیز دارد که با آن می‌توان با ایران ارتباط گرفت.</p>
      <p>برای این کار لازم است کاربر ابتدا یک حساب جدید در این پیام رسان باز کند.</p>
      <p>سپس در <a href="https://www.skype.com/en/international-calls/Iran">بخش تعرفه‌ها</a> در صورتی که ایران به عنوان مقصد تماس انتخاب شود، دو تعرفه به کاربر پیشنهاد می‌شود که در صورت انتخاب گزینه شارژ ماهانه ۷.۸۷ یورویی کاربر میتواند با هزینه ۱۳ سنت در دقیقه با تلفن ثابت یا همراه در ایران صحبت کند.</p>
      <p>اسکایپ برای این گزینه یک دوره یک ماهه رایگان در نظر گرفته است. به این معنی که کاربر می‌تواند تنها با ثبت نام و فعال کردن این تعرفه، بدون اینکه از کارت اعتباری‌اش مبلغی کسر شود، ۶۰ دقیقه با ایران به طور مجانی صحبت کند.</p>
      <p>در صورتی که کاربر به هر دلیلی مایل به قبول قرارداد و پرداخت وجه نبود، می‌تواند قرارداد را پیش از سر رسیدن موعد ماهانه لغو کند و به این صورت هزینه‌ای پرداخت نخواهد کرد.</p>
      <figure>
        <iframe data-src="https://twitter.com/euronewses/status/1196366347938271232" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>مطابق اعلام نهاد رصدگر اینترنت، در چهل ساعت گذشته 95 درصد دسترسی ایرانیان به اینترنت قطع شده است</figcaption>
      </figure>
      <h3>تلفن رایگان پیام‌رسان پینگل</h3>
      <p>شرکت پینگل اعلام کرده است که با توجه به قطعی اینترنت در ایران، کاربران این پیام‌رسان می‌توانند با شماره‌های ثابت و همراه در ایران تا سقف ۳ دقیقه به طور رایگان تماس بگیرند.</p>
      <p>در توییتی که در حساب رسمی این شرکت منتشر شده <a href="https://twitter.com/pinngle/status/1196058528399732736">آمده است</a> این اقدام برای امکان برقراری تماس کاربران این پیام رسان با عزیزانشان در داخل ایران انجام شده است.</p>
      <p><a href="https://pinngle.me/">پیام رسان پینگل</a> برای گوشی‌های ایفون و همچنین گوشی‌های اندرویدی در دسترس است.</p>
      <figure>
        <iframe data-src="https://twitter.com/euronewses/status/1196058528399732736" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>اپلیکیشن‌های ویپ</h3>
      <p>در سال‌های اخیر اپلیکیشن‌های موسوم به Voip به دلیل ارزان بودن از محبوبیت فراوانی برخوردار شده‌اند.</p>
      <p>این مجموعه شامل ده‌ها اپلیکیشن هستند که امکان تماس تلفنی را با ایران فراهم می‌کنند و قابلیت نصب روی آیفون و همینطور گوشی‌های اندرویدی را دارا هستند.</p>
      <p>اپلیکیشن‌ها با نام‌های مختلف و توسط اپراتورهای متفاوتی در بازار موجود هستند، با این حال اپلیکیشن‌هایی نظیر Voipzoom و یا Webcalldirect از محبوبیت بیشتری در میان کاربران ایرانی برخوردار بوده‌اند.</p>
      <p>نرخ متوسط تماس با تلفن ثابت و همراه ایران از طریق این اپلیکیشن‌ها از ۹ تا ۱۸ سنت بر دقیقه متغیر است و کاربر می‌تواند بسته به نیاز خود یکی از آن‌ها را انتخاب کند.</p>
      <p>برای انتخاب اپلیکیشن با قیمت مناسب تر می‌توان از <a href="http://www.voip-comparison.com/?ll=0&amp;ll=1&amp;mb=0&amp;mb=1&amp;sms=0&amp;sms=1&amp;nonEu=0&amp;country%5B%5D=99">جدول مقایسه‌ای زیر</a> استفاده کرد که نرخ‌های این اپلیکشن‌ها برای تماس با ایران را با یکدیگر مقایسه می‌کند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/17/iran-parliament-backs-gasoline-price-increasing-by-gov">سومین روز اعتراضات به افزایش بهای بنزین؛ در ایران چه می‌گذرد؟</a>
        </li>
        <li>
          <a href="https://farsi.euronews.com/2017/12/26/freedom-house-report-internet-scores-of-freedom-in-iran">دسترسی آزاد به اینترنت در جهان؛ نگاهی به وضعیت ایران</a>
        </li>
      </ul>
    </article>
  </body>
</html>