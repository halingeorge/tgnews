<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/incendiu-la-hotel-muncel-in-baile-felix-doua-persoane-au-avut-nevoie-de-ingrijiri-medicale-152866.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T13:05:00+00:00"/>
    <meta property="og:title" content="Incendiu la Hotel Muncel, în Băile Felix: Două persoane au avut nevoie de îngrijiri medicale"/>
    <meta property="og:description" content="Oaspeţii şi angajaţii Hotelului Muncel din Băile Felix au tras o sperietură, luni, după ce un incendiu a izbucnit într-o cameră aflată la etajul 4 al imobilului. Pompierii au stins flăcările în doar câteva minute şi au acordat primul ajutor unei persoane care era în camera vecină celei în care s-a aprins focul și unui angajat. "/>
  </head>
  <body>
    <article>
      <h1>Incendiu la Hotel Muncel, în Băile Felix: Două persoane au avut nevoie de îngrijiri medicale</h1>
      <address><time datetime="2019-11-18T13:05:00+00:00">18 Nov 2019, 13:05</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/incendiu-hotel-baile-felix-18112019-1.jpg"/>
          <figcaption>foto: ISU Crişana</figcaption>
        </figure>
        <figure>
          <img src="https://www.ebihoreanul.ro/modules/news/files/incendiu-hotel-baile-felix-18112019-2.jpg"/>
        </figure>
      </slideshow>
      <p>
        <b>Oaspeţii şi angajaţii Hotelului Muncel din Băile Felix au tras o sperietură, luni, după ce un incendiu a izbucnit într-o cameră aflată la etajul 4 al imobilului.</b>
      </p>
      <p>Potrivit maiorului Camelia Roşca, purtător de cuvânt al ISU Crişana, alerta s-a dat în jurul orei 10, iar spre hotelul cu 12 etaje s-au mobilizat şase echipaje de pompieri şi două cu paramedici.</p>
      <p>„În momentul sosirii forțelor de intervenție, incendiul se manifesta la o camera situată la etajul 4 al hotelului, întregul nivel și etajele superioare fiind inundate cu fum”, a precizat Roşca.</p>
      <p>Pompierii au acţionat simultan pentru stingerea incendiului, evacuarea unei persoane aflate în balconul camerei vecine cu cea afectată de flăcări şi pentru verificarea fiecărei încăperi a clădirii în scopul salvării eventualelor victime intoxicate cu fum.</p>
      <p>“Echipajul de pompieri militari paramedici și echipajul terapie intensivă mobilă al SMURD Oradea au acordat primul ajutor femeii evacuate și unui angajat al hotelului, care s-au intoxicat ușor cu fum, cele două persoane  refuzând ulterior transportul la spital”, a mai precizat Roşca.</p>
      <p>Incendiul a fost stins în aproximativ 5 minute, iar apoi, cu ajutorul unui ventilator, pompierii au evacuat fumul din holul şi camerele aflate la etajele 4, 5 şi 6.</p>
      <p>Cel mai probabil, focul a izbucnit din cauza unui cablu electric defect. Pagubele au constat într-un televizor, un frigider, uşa şi mobilierul din camera afectată.</p>
    </article>
  </body>
</html>