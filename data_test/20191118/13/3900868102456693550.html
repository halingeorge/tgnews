<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562109/w-ti-kosmos-mpampa-egkleista-7-ekat-paidia-pagkosmiws-symfwna-me-ton-oie"/>
    <meta property="og:site_name" content="NOOZ."/>
    <meta property="article:published_time" content="2019-11-18T13:49:00+00:00"/>
    <meta property="og:title" content="Ω, τι κόσμος μπαμπά! Έγκλειστα 7 εκατ. παιδιά παγκοσμίως, σύμφωνα με τον ΟΗΕ"/>
    <meta property="og:description" content="Σοκαριστικά είναι τα ευρήματα έκθεσης του ΟΗΕ, σύμφωνα με τα οποία σχεδόν 7 εκατ. παιδιά παγκοσμίως στερούνται την ελευθερία τους."/>
  </head>
  <body>
    <article>
      <h1>Ω, τι κόσμος μπαμπά! Έγκλειστα 7 εκατ. παιδιά παγκοσμίως, σύμφωνα με τον ΟΗΕ</h1>
      <address>
        <time datetime="2019-11-18T13:49:00+00:00">18 Nov 2019, 13:49</time>
      </address>
      <p>
        <b>Σοκαριστικά είναι τα ευρήματα έκθεσης του ΟΗΕ, σύμφωνα με τα οποία σχεδόν 7 εκατ. παιδιά παγκοσμίως στερούνται την ελευθερία τους.</b>
      </p>
      <p>Είτε γιατί κρατούνται σε φυλακές, είτε γιατί βρίσκονται υπό αστυνομική κράτηση, είτε γιατί διαμένουν σε κέντρα κράτησης μεταναστών, σε οίκους για άτομα με ειδικές ανάγκες και άλλα ιδρύματα.</p>
      <p>Οι συντάκτες της έκθεσης, που δόθηκε στη δημοσιότητα, τονίζουν ότι το γεγονός αυτό αντίκειται στη <b>Σύμβαση του ΟΗΕ για τα Δικαιώματα του Παιδιού</b>, την οποία έχουν υπογράψει σχεδόν 200 χώρες και η οποία επιτρέπει την κράτηση ατόμων κάτω των 18 ετών μόνο ως έσχατο μέτρο και για μικρό χρονικό διάστημα.</p>
      <p>Αν και τα τελευταία χρόνια έχουν σημειωθεί πρόοδοι στην αντιμετώπιση του προβλήματος, πρέπει να γίνουν πολλά περισσότερα προκειμένου τα παιδιά να πάψουν να κρατούνται σε ιδρύματα και να τερματιστεί η κράτηση των ανήλικων μεταναστών, επεσήμανε ο <b>Μάνφρεντ Νόβακ</b>, ένας Αυστριακός που ήταν επικεφαλής της έρευνας.</p>
      <p><b>«Είναι ευθύνη μας να δώσουμε στα παιδιά πίσω την παιδική τους ηλικία»</b>, τόνισε.</p>
      <p>Στην έκθεση επισημαίνεται ότι τα παιδιά που ζουν σε συνθήκες κράτησης εμφανίζουν δέκα φορές συχνότερα ψυχιατρικές διαταραχές και πεθαίνουν σε πολύ μικρότερη ηλικία σε σχέση με όσα δεν έχουν βρεθεί ποτέ υπό κράτηση.</p>
      <p>Η ομάδα του Νόβακ βρήκε ότι τουλάχιστον <b>410.000 παιδιά</b> κρατούνται κάθε χρόνο σε φυλακές ή εν αναμονή της εκδίκασης της υπόθεσής τους, ενώ 1 εκατομμύριο βρίσκεται υπό αστυνομική κράτηση.</p>
      <p>Επιπλέον οκτώ χώρες κρατούν συνολικά<b> 330.000</b> ανήλικους μετανάστες.</p>
      <p>Ακόμη <b>5,4 εκατομμύρια παιδιά</b> ζουν σε ιδρύματα, τα οποία «λόγω της ίδιας τους της φύσης δεν μπορούν να λειτουργήσουν χωρίς να στερούν την ελευθερία από τα παιδιά», αναφέρει η έκθεση.</p>
      <p>Τέλος, δεκάδες χιλιάδες παιδιά τζιχαντιστών του Ισλαμικού Κράτους κρατούνται σε καταυλισμούς εκτοπισμένων στη <b>Συρία </b>και στο <b>Ιράκ</b>.</p>
    </article>
  </body>
</html>