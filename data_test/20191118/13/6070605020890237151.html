<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-insisteix-Sanchez-calendari-PSOE_0_2346365443.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T13:00:57+00:00"/>
    <meta property="og:title" content="ERC insisteix en una mesa de diàleg &quot;sense condicions&quot; i recorda a Sánchez que &quot;la pilota és a la seva teulada&quot;"/>
    <meta property="og:description" content="Vilalta insisteix que les negociacions s'han de produir &quot;sense condicions&quot; prèvies i recorda als socialistes que &quot;la pilota és a la seva teulada&quot;"/>
  </head>
  <body>
    <article>
      <h1>ERC insisteix en una mesa de diàleg "sense condicions" i recorda a Sánchez que "la pilota és a la seva teulada"</h1>
      <h2>Vilalta insisteix que les negociacions s'han de produir "sense condicions" prèvies i recorda als socialistes que "la pilota és a la seva teulada" </h2>
      <address>
        <time datetime="2019-11-18T13:00:57+00:00">18 Nov 2019, 13:00</time>
      </address>
      <p>"L'objectiu d'ERC no és facilitar cap investidura, sinó una solució democràtica al que vivim al nostre país". La portaveu d'ERC, Marta Vilalta, s'expressava així aquest dilluns al matí després de la reunió de l'executiva permanent del partit, quan ha insistit en el no dels republicans a la investidura del líder socialista, Pedro Sánchez. Insistint que "la pilota" és ara "a la teulada" del PSOE, Vilalta ha reiterat la condició de la formació d'una "mesa de diàleg sense condicions" prèvies, amb un "calendari fixat" i en què es pugui "parlar de tot". Així, Vilalta ha insistit que estan "molt convençuts" d'aquest posicionament, i recordant la duresa de Sánchez amb l'independentisme en els últims mesos, ha advertit que "amb aquest PSOE no hi ha res a fer". Així, ha deixat en mans dels socialistes el gir necessari per obrir-se a pactar. </p>
      <p>"És a la taula del PSOE assumir que hi ha un conflicte polític, que requereix una solució política", ha asseverat Vilalta, que ha lamentat que el dirigent socialista aplaudís "la sentència del Tribunal Suprem", que en campanya amenacés "amb un nou 155" i que parlés de "penalitzar un nou referèndum". "Qui hi té més a perdre són ells", ha afirmat, refermant que "cal acabar amb la via repressiva". </p>
      <h3>Reivindica unitat de l'independentisme</h3>
      <p>A diferència de l'escenari del juliol, quan Gabriel Rufián va decantar-se per l'abstenció a Sánchez (JxCat va votar en contra), Vilalta ha insistit en la necessitat d'arribar a la "unitat" entre totes les forces polítiques. "Sempre hem volgut construir la unitat", ha afirmat, malgrat que "al juliol no fos possible". Així, ha afirmat que els republicans obriran converses amb JxCat, la CUP, Bildu i el BNG per pactar aquesta "posició" conjunta. </p>
      <p>El diputat del BNG, Néstor Rego, s'ha reunit aquest dilluns amb la vicesecretària general del PSOE, Adriana Lastra, i ha asseverat que "no li agradaria votar no" a la investidura. Amb tot, ha condicionat el seu aval a tres punts: "la predisposició del PSOE a promoure a dinàmica una política diferent que es basi en el diàleg, el respecte a les nacions que formem part de l'Estat i de la receptivitat amb l'agenda gallega". Rego no ha volgut avançar a quines polítiques concretes s'hauria de comprometre el nou govern per guanyar els vots del BNG per no "frustrar la negociació", i ha indicat que al llarg d'aquesta setmana es produirà una nova reunió.</p>
      <p>En el mateix dia que se celebra el <a href="https://www.ara.cat/politica/DIRECTE-Comenca-president-Torra-TSJC_0_2346365400.html">judici contra el president, Quim Torra</a>, al Tribunal Superior de Justícia de Catalunya, acusat de desobediència per no haver despenjat el llaç groc del Palau de la Generalitat, tal com li havia demanat la Junta Electoral Central (JEC), Vilalta ha insistit que ERC no "contempla un escenari d'inhabilitació de Torra". "El president s'ha anat a defensar d'aquest atac constant de l'Estat contra la llibertat d'expressió", ha dit, i ha insistit que Sánchez no té el poder de decidir sobre el seu interlocutor a Catalunya. "¿Qui és per dir si el considera vàlid?", s'ha preguntat: "Torra és el president perquè ho va decidir la ciutadania i el Parlament". </p>
    </article>
  </body>
</html>