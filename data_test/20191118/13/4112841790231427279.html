<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76692-Ikonicky-Mustang-prichadza-v-novodobej-podobe-Je-z-neho-elektricke-SUV-s-dojazdom-600-kilometrov"/>
    <meta property="og:site_name" content="REFRESHER"/>
    <meta property="article:published_time" content="2019-11-18T13:11:00+00:00"/>
    <meta property="og:title" content="Ikonický Mustang prichádza v novodobej podobe. Je z neho elektrické SUV s dojazdom 600 kilometrov"/>
    <meta property="og:description" content="Avizovaný model spoznávame v plnej kráse."/>
  </head>
  <body>
    <article>
      <h1>Ikonický Mustang prichádza v novodobej podobe. Je z neho elektrické SUV s dojazdom 600 kilometrov</h1>
      <address><time datetime="2019-11-18T13:11:00+00:00">18 Nov 2019, 13:11</time> by <a rel="author">Martin Mičuda</a></address>
      <p>
        <b>Avizovaný model spoznávame v plnej kráse.</b>
      </p>
      <p>Kto by to bol povedal, že <b>počas osláv 55. výročia ikonického muscle car</b>, nám Ford predstaví jeho SUV alternatívu, a to dokonca plne elektrickú. Práve to sa teraz deje, i keď pravdou je aj to, že <b>elektromobil Mustang Mach-E</b> bol ohlásený už dávnejšie. Ako sa však predpokladalo, s klasickým Mustangom má novinka spojených naozaj len pár estetických prvkov.</p>
      <p>Mustang Mach-E meria na dĺžku 4 712, na šíku 1 881 a na výšku 1 597 milimetrov, zatiaľ čo rázvor náprav je na úrovni 2 984 milimetrov a pohotovostná hmotnosť je v závislosti od verzie <b>1 993 až 2 218 kilogramov.</b> Pre predstavu, elektromobil od modrého oválu je veľkostne niekde medzi konkurenčným Jaguarom I-Pace a EQC-čkom značky Mercedes-Benz.</p>
      <figure>
        <img src="https://i.refresher.sk/public/martinzmartina/dec12/FORD_MUSTANG_MACH-E_03.jpg"/>
        <figcaption>
          <cite>https://media.ford.com/content/fordmedia/feu/en/news/2019/11/18/Mach-E-Europe.html</cite>
        </figcaption>
      </figure>
      <p>Samotný <b>dizajn je síce očividne inšpirovaný ikonickým športiakom</b>, vo finále ale veľkú podobnosť vidieť nemožno. Mustang Mach-E nevyčnieva zo súčasného dizajnového smerovania značky, naopak, naďalej stavia na <b>dynamicky tvarovaných líniách</b>, ktoré okoreňujú prísne predné svetlomety a zaujímavo tvarované koncové LED-ky. Práve svetlá azda najviac pripomínajú klasický Mustang, inak ale spoločné znaky nehľadajte.</p>
      <p>Zaujímavosťou je fakt, že <b>do interiéru sa vstupuje cez dotykové tlačidlá, konvenčné kľučky totiž chýbajú.</b> Batožinový priestor má 402 litrov, tým to však nekončí, keďže pod prednou kapotou sa nachádza ďalších 100 litrov. </p>
      <p>Centrom pomerne futuristickej palubnej dosky je až <b>15,5" dotyková obrazovka (s infotainmentom Sync 4) orientovaná na výšku</b>, čím sa nemožno ubrániť podobnosti s modelmi Tesla. Pred vodičom nečakaj žiadnu kaplnku/tubus s analógovými budíkmi, tie vystriedal len volne stojací 10,2" displej. Interiér pôsobí esteticky veľmi čisto a zároveň vzdušne.</p>
      <figure>
        <img src="https://i.refresher.sk/public/martinzmartina/dec12/FORD_MUSTANG_MACH-E_INTERIOR_13.jpg"/>
        <figcaption>
          <cite>https://media.ford.com/content/fordmedia/feu/en/news/2019/11/18/Mach-E-Europe.html</cite>
        </figcaption>
      </figure>
      <p>Prejdime k pohonnému ústrojenstvu. Mustang Mach-E bude k dispozícii v rôznych vyhotoveniach, <b>základné delenie je na verzie RWD, AWD a GT.</b> Rozdiely nie sú len v počte poháňaných kolies, výkone ale aj kapacite akumulátorov. Spoločným znakom je prakticky len maximálna rýchlosť, ktorá je na úrovni<b> 180 km/h.</b></p>
      <p>Základný variant s výhradne zadným pohonom má<b> 190 kW / 258 kon</b>í a 415 Nm, pričom batéria má kapacitu 75,7 kWh. Silnejší RWD variant má <b>210 kW / 285 koní</b> a akumulátor s kapacitou 98,8 kWh. Nasledujú vyhotovenia s pohonom oboch náprav, ktoré majú rovnaké parametre, avšak na prednej náprave sa nachádza druhý elektromotor s výkonom <b>ďalších 50 kW / 68 koní.</b> Výnimkou je verzia GT, ktorej predný elektromotor je ešte silnejší, preto celkový výkon je až<b> 342 kW / 465 koní</b> a 830 Nm.</p>
      <figure>
        <img src="https://i.refresher.sk/public/martinzmartina/dec12/FORD_MUSTANG_MACH-E_05.jpg"/>
        <figcaption>
          <cite>https://media.ford.com/content/fordmedia/feu/en/news/2019/11/18/Mach-E-Europe.html</cite>
        </figcaption>
      </figure>
      <p>Úplne detailné informácie o dojazde všetkých verzií zatiaľ nemáme, vieme ale to, že verzia s výhradne zadným pohonom a väčšími batériami by mala<b> podľa metodiky WLTP absolvovať až 600 kilometrov.</b> Vďaka 150 kW nabíjaniu je pritom možné za 10 minút dobiť akumulátory na dojazd takmer 100 kilometrov. Inými slovami, Mach-E sa dokáže nabiť z 10 na 80 % za približne 38 minút. Základné verzie budú podporovať len 115 kW nabíjanie.</p>
      <p>Samotné batérie sú v podlahe, verzie s väčšou kapacitou majú dodatočné akumulátory pod zadnými sedadlami. Ford uvádza, že aj <b>najslabšia verzia dokáže akcelerovať na stovku pod 8 sekúnd, zatiaľ čo tá najsilnejšia pod 5 sekúnd. </b>Názov Mustang novinka nesie nielen z marketingového hľadiska, ale aj kvôli faktu, že toto SUV, alebo ak chceš crossover má zaujať športovou jazdou a ponúkať odvekú DNA, teda slobodu Mustangu.</p>
      <related>
        <a href="https://refresher.sk/76524-Nova-Skoda-Octavia-je-preplnena-Simply-Clever-rieseniami-Toto-su-tie-najuzitocnejsie"/>
      </related>
      <p>Záverom dodávame, že novinka stojí na <b>úplne novej platforme GE2</b>, ktorá bude doménou nových elektrických Fordov. Konkrétne tento bude vyrábaný v mexickom závode, na európsky trh sa má dostať v roku 2021.</p>
      <p>Kompletné cenové relácie ešte nepoznáme, na internete sa ale šíri informácia o tom, že na českom trhu bude základná cena na úrovni okolo 900-tisíc českých korún (<b>cca 35-tisíc €</b>) a úvodná edícia má stáť 1 819 050 českých korún, čo je v prepočte približne 71-tisíc €. Sprvoti však tie najzákladnejšie verzie u nás nebudú.</p>
      <figure>
        <a href="https://refresher.sk/76692-Ikonicky-Mustang-prichadza-v-novodobej-podobe-Je-z-neho-elektricke-SUV-s-dojazdom-600-kilometrov/gallery/1">
          <img src="https://i.refresher.sk/public/martinzmartina/dec12/FORD_MUSTANG_MACH-E_11.jpg"/>
        </a>
        <figcaption>
          <a href="https://refresher.sk/76692-Ikonicky-Mustang-prichadza-v-novodobej-podobe-Je-z-neho-elektricke-SUV-s-dojazdom-600-kilometrov/gallery/1">Zobraziť galériu 7</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/47782-Za-6-minut-nabijania-viac-ako-300-km-dozajd-Prelomova-bateria-ma-ambicie-zmenit-automobilovy-priemysel"/>
        <a href="https://refresher.sk/58291-BMW-predstavilo-koncept-futuristickeho-autonomneho-crossoveru-s-elektrickym-pohonom"/>
        <a href="https://refresher.sk/36757-5-prelomovych-elektrickych-noviniek-ktore-jasne-naznacuju-blizku-buducnost-automobiloveho-priemyslu"/>
        <a href="https://refresher.sk/36355-Opel-zamiesal-karty-Nova-elektricka-Amperae-ma-vacsi-dojazd-a-vyrazne-nizsiu-cenu-ako-najslabsia-Tesla-Model-S"/>
        <a href="https://refresher.sk/36986-Az-6-kolies-a-vyse-600-koni-to-je-najnovsie-extremne-monstrum-VelociRaptor-od-Hennessey"/>
        <a href="https://refresher.sk/32119-Elektromobil-od-Apple-sa-udajne-zacne-predavat-okolo-roku-2021-za-priblizne-75tisic-dolarov"/>
        <a href="https://refresher.sk/31942-Toyota-predstavi-elektromobil-z-dreva-Ma-stylovy-dizajn-a-zatial-si-na-nom-moc-nezajazdite"/>
        <a href="https://refresher.sk/76524-Nova-Skoda-Octavia-je-preplnena-Simply-Clever-rieseniami-Toto-su-tie-najuzitocnejsie"/>
      </related>
    </article>
  </body>
</html>