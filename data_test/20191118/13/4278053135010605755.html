<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/docela-mi-to-lepi-rika-tucek-po-klicove-vyhre-brod-nechce-byt-do-poctu/5043929"/>
    <meta property="og:site_name" content="Hokej.cz"/>
    <meta property="article:published_time" content="2019-11-18T13:42:00+00:00"/>
    <meta property="og:title" content="Docela mi to lepí, říká Tuček po klíčové výhře. Brod nechce být do počtu"/>
    <meta property="og:description" content="Pro oba týmy to byl zápas roku. Dorostenci Havlíčkova Brodu se v sobotu poprali s Českými Budějovicemi o klíčové tři body, které vítěze výrazně nakoply směrem do play off a poraženého do bojů o záchranu. Po suverénním výkonu je získali domácí Bruslaři s gólmanem Filipem Tučkem."/>
  </head>
  <body>
    <article>
      <h1>Docela mi to lepí, říká Tuček po klíčové výhře. Brod nechce být do počtu</h1>
      <address><time datetime="2019-11-18T13:42:00+00:00">18 Nov 2019, 13:42</time> by <a rel="author" href="https://hokej.cz/archiv-clanku/autor/296" target="_blank">Martin Voltr</a></address>
      <p>
        <b>Pro oba týmy to byl zápas roku. Dorostenci Havlíčkova Brodu se v sobotu poprali s Českými Budějovicemi o klíčové tři body, které vítěze výrazně nakoply směrem do play off a poraženého do bojů o záchranu. Po suverénním výkonu je získali domácí Bruslaři s gólmanem Filipem Tučkem.</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <p>„Vítězství chutná dobře. Povedlo se mi to, kluci hráli výborně, zápas nám sedl,“ libuje si brankář Havlíčkova Brodu po nejdůležitější výhře 4:1. „Nepřipravovali jsme se jinak než na ostatní zápasy, akorát jsme si řekli, že to musíme vyhrát. A byli jsme víc nahecovaní,“ připouští.</p>
      <p>Právě stoprocentní vstup do zápasu byl klíčovým důvodem k pozdějšímu výsledku. Bruslaři hráli v prvních deseti minutách dvě přesilové hry – a obě využili! Zkraje druhé části přidali další dvě trefy, a bylo prakticky hotovo. „Myslím, že první a druhá třetina rozhodly, kluci je odehráli dobře,“ pokyvuje <a href="https://hokej.cz/hrac/10086072">Tuček</a>.</p>
      <hr/>
      <p>
        <a href="https://hokej.cz/zapas/2812537"><b>Havl. Brod – Č. Budějovice 4:1 <br/></b>Karta zápasu</a>
      </p>
      <hr/>
      <p>Právě v obou úvodních přesilovkách se prosadil <a href="https://hokej.cz/hrac/10083551">Filip Dymák</a>. Průbojný forvard prokázal parádní orientaci kolem brankoviště, ještě v první třetině měl takhle dvě další šance. „Je takový malý, mrštný, šikovný. Když mu to sedne, tak to trefuje,“ hlásí gólman na adresu útočného tahouna.</p>
      <p>Za stavu 4:0 už se domácí tým soustředil na obranu. „Nehrnuli jsme se tak do útoku, už jsme nemuseli dávat góly, jinak ta hra byla skoro stejná,“ komentuje Tuček, jenž měl na dosah první letošní nulu! Motor mu ji ale sedm minut před koncem zmařil. „Ani jsem na to nemyslel, důležité byly tři body,“ reaguje pokorně.</p>
      <figure>
        <img src="https://hokej.cz/files/images/201/tucek-filip1-1811.jpg"/>
        <figcaption>Foto: Markéta Křížová, bkhb.cz</figcaption>
      </figure>
      <p>Jinak ale statistiky sleduje, a na ty jeho se mu dívá dobře. V týmu, který patří do druhé poloviny tabulky, drží úspěšnost 91,65 procenta. Před <a href="https://hokej.cz/hrac/10084754">Davidem Kubíkem</a> je aktuálně jedničkou.</p>
      <p>„Docela mi to lepí, dostal jsem šanci a myslím, že jsem s ní naložil dobře,“ hlásí. Sobotní poctivě odbráněný duel pro něj ani nebyl nejtěžším, to před reprezentační pauzou pochytal pří výhře 6:1 nad Jihlavou 49 puků! „To byl hodně těžký zápas, Jihlava byla i docela nebezpečná,“ pokyvuje Tuček.</p>
      <p>Patnáctiletý brankář chytá na Vysočině první sezonu, loni působil v pražské Kobře. Tam naskočil do 31 zápasů, ze kterých vyšel s úspěšností 87,19 procenta a průměrem 4,34 inkasované branky.</p>
      <p>„Marek Zapletal mi dal nabídku, tak jsme se domluvili. Zázemí v Brodě je lepší, jinak kluci byli v pohodě na Kobře a jsou i tady,“ srovnává. Letos už je viditelně o rok lepší. „Nabral jsem zkušenosti a jsem takový klidnější. S Markem Zapletalem a panem Bieglem hodně trénujeme bruslení, a taky tu hlavu, klid.“</p>
      <p>Mezi Tučkovy přednosti patří vykrývání úhlů, tím třeba právě Motor dost trápil. „To děláme taky hodně, ještě s panem Altrichtrem na individuálu. Hodně mi to pomáhá. Jsem takový klidnější typ a mám rád, když se na mě hodně střílí,“ potvrzuje, co sedí asi každému gólmanovi.</p>
      <figure>
        <img src="https://hokej.cz/files/images/201/tucek-filip4-1811.jpg"/>
        <figcaption>Foto: Markéta Křížová, bkhb.cz</figcaption>
      </figure>
      <p>Teď má sice jeho tým v kapse tříbodový náskok na klíčové šesté příčce, ale do konce základní části ještě zbývá poslední víkend, který musí Havlíčkův Brod zvládnout. Hraje v Táboře a doma s Hradcem Králové, zatímco Budějovice s Boleslaví a v Jihlavě. Dukla má ještě taky teoretickou šanci na postup, ve čtvrtek se představí v Pardubicích.</p>
      <p>„Hotovo ještě není, musíme vyhrát aspoň jeden zápas, abychom byli klidnější,“ ví Tuček. Škoda pro jeho tým, že Motor nezdolal aspoň o pět gólů, aby měl lepší vzájemnou bilanci. „Na to jsme vůbec nemysleli. Tábor teď musíme porazit, abychom to měli už ve čtvrtek jisté, ale bude to těžké.“</p>
      <p>Postupem by si každopádně mladíci z Vysočiny zajistili víceméně úspěšnou sezonu, protože letošní sestupový strašák je obrovský. „Určitě, jak teď půjde šest až osm týmů pryč, tak je to náročné. Když jsme se před sezonou bavili, tak jsme si řekli, že chceme play off,“ hlásí <a href="https://hokej.cz/hrac/10086072">Filip Tuček</a> k týmovým cílům.</p>
      <p>Nervózní bitvy o udržení nechce hrát nikdo, navíc se všem týmům budou mazat body. Zápasy proti nejlepším v republice by byly jiné kafe. „Mně se s nimi hraje dobře, protože hodně střílí. A když nám to sedne, tak dokážeme vyhrát,“ věří Tuček. Pokud Brod postoupí, nechtěl by být mezi elitní osmnáctkou jen do počtu. „Určitě ne. Myslím, že bychom mohli něco pěkného udělat,“ dodává týmová opora.</p>
      <figure>
        <img src="https://hokej.cz/files/images/201/tucek-filip2-1811.jpg"/>
        <figcaption>Foto: Markéta Křížová, bkhb.cz</figcaption>
      </figure>
      <related>
        <a href="https://hokej.cz/brod-zvladl-klicovou-bitvu-na-zapade-je-jasno-vsetin-mimo-hru/5043884"/>
        <a href="https://hokej.cz/derby-v-eld-plzen-znovu-zdolala-vary-tucek-vychytal-duklu-vsetin-zije/5043307"/>
      </related>
    </article>
  </body>
</html>