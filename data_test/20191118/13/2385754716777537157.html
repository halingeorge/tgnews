<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/opinions_sigmalive/597902/panepistimiaki-anepisimi-dimoskopisi-dikaionei-to-dimopsifisma-tou-2004"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T13:18:00+00:00"/>
    <meta property="og:title" content="Πανεπιστημιακή ανεπίσημη δημοσκόπηση δικαιώνει το δημοψήφισμα του 2004"/>
    <meta property="og:description" content="Σημαντικά ευρήματα περιέχει η Ευρωπαϊκή έρευνα 2017 – 2019, τα αποτελέσματα της οποίας δόθηκαν σε διάσκεψη Τύπου. Εθνικός συντονιστής ήταν ο καθηγητής..."/>
  </head>
  <body>
    <article>
      <h1>Πανεπιστημιακή ανεπίσημη δημοσκόπηση δικαιώνει το δημοψήφισμα του 2004</h1>
      <address><time datetime="2019-11-18T13:18:00+00:00">18 Nov 2019, 13:18</time> by <a rel="author">Νίκος Κουτσού*</a></address>
      <p>Σημαντικά ευρήματα περιέχει η Ευρωπαϊκή έρευνα 2017 – 2019, τα αποτελέσματα της οποίας δόθηκαν σε διάσκεψη Τύπου. Εθνικός συντονιστής ήταν ο καθηγητής Μάριος Βρυωνίδης του Ευρωπαϊκού Πανεπιστημίου, ενώ για την περίοδο 2019 – 2021, θα είναι ο αναπληρωτής Καθηγητής του Πανεπιστημίου Κύπρου Χάρης Ψάλτης («Φιλελεύθερος», 12/11/19).</p>
      <p>Με βάση, λοιπόν, αυτήν την έρευνα που γίνεται από δύο Κυπριακά Πανεπιστήμια, το Ευρωπαϊκό Πανεπιστήμιο και το Πανεπιστήμιο Κύπρου κάθε δύο χρόνια και αποτελεί Ευρωπαϊκή κοινωνική έρευνα, στην ενότητα «Κυπριακό Πρόβλημα»,  σαν μορφή λύσης επιλέγεται το Ενιαίο Κράτος με 57,2% ενώ η Διζωνική Δικοινοτική Ομοσπονδία (Δ.Δ.Ο.) με 27,4%. Ένα ποσοστό 15,4% ούτε υπέρ ούτε εναντίον αλλά θα μπορούσε να γίνει αποδεκτό, αν τούτο, δηλαδή το αποτέλεσμα, κριθεί απαραίτητο.  Πράγμα που προσωπικά το θεωρώ ότι ουσιαστικά σημαίνει πως θα πάει με την πλειοψηφία. Δηλαδή 57,2%+15,4%=72,6% για το Ενιαίο .</p>
      <p>Αναπόφευκτα τα ποσοστά της δημοσκόπησης οδηγούν σε σύγκριση με τα ποσοστά του δημοψηφίσματος του 2004, όπου το ΟΧΙ είχε πάρει 76% και το ΝΑΙ 24%.</p>
      <p>Δηλαδή με ανεπαίσθητη διαφορά τα αποτελέσματα της δημοσκόπησης είναι τα ίδια με το δημοψήφισμα. Αν δε λάβουμε υπόψη τα πέντε πραγματικά δεδομένα που ισχύουν σήμερα, τότε τα ποσοστά γίνονται συντριπτικά εναντίον των υποστηρικτών της Δ.Δ.Ο.</p>
      <p>1ο Ηγέτης της παράταξης του ΝΑΙ ήταν ο νυν Πρόεδρος της Δημοκρατίας, Νίκος Αναστασιάδης</p>
      <p>2ο Οι ηγέτες του ΔΗΣΥ και του ΑΚΕΛ όχι μόνο υποστηρίζουν την Δ.Δ.Ο., αλλά όποιος είναι εναντίον της Δ.Δ.Ο., τον αποκαλούν εθνικιστή, οπαδό της διχοτόμησης, κ.ο.κ. (ΑΚΕΛ)</p>
      <p>3ο Η λύση δύο κρατών συγκεντρώνει 15,9% υπέρ, 72,4%  κατά και 13,7% ουδέτερη ψήφο. Άποψή μου, με βάση την ερμηνεία που έδωσα πιο πάνω, το ποσοστό εναντίον της λύσης δύο κρατών, ανεβαίνει στο 86,1%. (72,4+13,7).<br/>Άρα, όσοι υποστηρίζουν λύση Ενιαίου Κράτους, δεν είναι υπέρ των δύο κρατών και ούτε είναι εθνικιστές. Το ίδιο συμβαίνει και με το status quo, το οποίο επίσης απορρίπτεται με ψηλά ποσοστά, 50,8%+31,2%=82%.</p>
      <p>4ο Οι ηγεσίες του ΔΗΣΥ και του ΑΚΕΛ στο Εθνικό Συμβούλιο αποτελούν την πλειοψηφία και υποστηρίζουν λύση Δ.Δ.Ο. Βρισκόμαστε μπροστά στο  φαινόμενο να έχουμε άλλη άποψη της κοινωνίας και άλλη άποψη της ηγεσίας που εκλέγεται δημοκρατικά, αν δεχθούμε ότι το ψέμα είναι επιτρεπτό.<br/>Το ερώτημα που αβίαστα προκύπτει είναι ποιος έδωσε το δικαίωμα προώθησης της Δ.Δ.Ο. σαν επίσημη θέση των Ε/Κ. Στις αστικές δημοκρατίες οι ηγέτες εκλέγονται για να υλοποιήσουν το «θέλω» των κοινωνιών και όχι για να επιβάλουν την άποψη τους πάνω στις κοινωνίες.</p>
      <p>5ο Η έρευνα έγινε από κατά τεκμήριο αντικειμενικούς παράγοντες. Όπως δε ανέφεραν οι δύο πρυτάνεις «η ΕΕ αποδίδει μεγάλη σημασία σε τέτοιες έρευνες καθώς αποτυπώνουν την γνώμη των πολιτών, για θεσμούς αλλά και ζητήματα που τους απασχολούν». Είναι καιρός τόσο οι ηγεσίες των μεγάλων κομμάτων όσο και η Κυπριακή Κυβέρνηση να προσδώσουν την αντίστοιχη σημασία σε τέτοιες έρευνες.</p>
      <p>*Πρώην βουλευτής</p>
    </article>
  </body>
</html>