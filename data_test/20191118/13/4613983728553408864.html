<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/fond-za-usd400-miliona-shte-pomaga-na-evropeyskite-tehnologichni-startapi.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T13:30:29+00:00"/>
    <meta property="og:title" content="Фонд за $400 милиона ще помага на европейските технологични стартъпи"/>
    <meta property="og:description" content="Той ще осъществява около 12 инвестиции годишно"/>
  </head>
  <body>
    <article>
      <h1>Фонд за $400 милиона ще помага на европейските технологични стартъпи</h1>
      <address>
        <time datetime="2019-11-18T13:30:29+00:00">18 Nov 2019, 13:30</time>
      </address>
      <p>Компанията за рисков капитал Balderton Capital създава нов фонд в размер на 400 млн. долара, който ще бъде ползван за инвестиции в европейски технологични стартъпи, намиращи се в начален етап на развитие.</p>
      <p>Той е насочен към стартиращи бизнеси, набиращи инвестиции в серия А, с други думи такива, които искат да наберат първото си финансиране. Компанията, която е базирана в Лондон, допълва, че новият фонд ще прави около 12 инвестиции годишно, пише CNBC.</p>
      <p>В момента европейският технологичен сектор изостава спрямо този в САЩ и в Китай, особено по размер на набрания рисков капитал, приток на средстваа и пазарната капитализация. Но все пак има някои сигнали, че индустрията на континента набира скорост.</p>
      <p>Миналата година в доклад на друга европейска компания за рисков капитал - Atomico, се посочва, че Европа е била дом на два пъти повече технологични първични публични предлагания от САЩ, а наскоро листнатите европейски фирми се представят по-добре от американските си конкуренти. Едно от значимите листвания през 2018 г. е било това на холандската компания за разплащания Adyen's, чиято цена на акциите нарастна с над 50% след пазарния ѝ дебют.</p>
      <p>Ларс Фелдсое-Нилсен, генерален партньор в Balderton, коментира за CNBC, че не смята, че Европа изостава в създаването на технологична фирма, която да се конкурира с гигантите от Силициевата долина като Facebook и Google или с китайските интернет платформи като Alibaba и Tencent.</p>
      <p>"Не мисля, че сме далеч от постигането на това", споделя Фелдсое-Нилсен, бивш директор на Uber. "Прекарах 10 години в Силициевата долина преди да се присъединя към Balderton. За мен е налице промяната, която означава, че сега не изоставаме".</p>
      <p>Той обаче добави, че Европа е дом на технологични компании с много по-ниски оценки от американските, като вероятно това се дължи на "значително по-ниските" разходи за наемане и настаняване. Той предполага, че интересът на американските инвеститори към европейските частни технологични фирми дава на Balderton тласък за откриването на новия им фонд.</p>
      <p>"Всъщност има много американски фондове, които правят и инвестиции в Европа, тъй като технологичният талант е наравно с този, който виждаме в САЩ ", споделя Нилсен.</p>
      <p>Toй посочва Revolut - британският финтех, в който Balderton е инвестирала, като пример за компания, която се конкурира с американските и китайските гиганти.</p>
      <p>Известни с подкрепата си предимно за европейски стартъпи, от Balderton казват, че стартирането на най-новия им фонд означава, че са събрали над 3 млрд. долара финансиране в общо осем отделни фонда. Освен Revolut, портфолиото на компанията включва немския стартъп свързан със земеделие - Infarm и шведската фирма за споделяне на електрически скутери Voi Technology.</p>
    </article>
  </body>
</html>