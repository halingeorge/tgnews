<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/kakva-e-novata-tsel-na-tsitsipas-407047.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T13:56:24+00:00"/>
    <meta property="og:title" content="Каква е новата цел на Циципас"/>
    <meta property="og:description" content="Гъркът иска и титла от Големия шлем"/>
  </head>
  <body>
    <article>
      <h1>Каква е новата цел на Циципас</h1>
      <address><time datetime="2019-11-18T13:56:24+00:00">18 Nov 2019, 13:56</time> by <a rel="author">Пламен Вълков</a></address>
      <p>Звездата на гръцкия тенис Стефанос Циципас вече обяви, че е готов за пробив и в Големия шлем. Снощи той спечели най-значимата титла в кариерата си, след като надделя на финала на заключителния турнир на най-добрите в Лондон над Доминик Тийм от Австрия с 6:7(6), 6:2, 7:6(4).</p>
      <p>„Вярвам, че съм близо да бъда коронясан като шампион в Големия шлем. Знам, че това са силни думи, но чувствам, че съм способен да го направя“, каза 21-годишният Циципас след триумфа, цитиран от Франс прес.</p>
      <p>Тази година той стигна до полуфинал на Откритото първенство на Австралия, където отстъпи на Рафаел Надал. На „Ролан Гарос“ игра осминафинал, но след това на Уимбълдън и на US Open загуби в първия кръг.</p>
      <p>"Нямам обяснение защо играх толкова добре във втория сет. Мисля, че успях да се абстрахирам от всичко, не мислех за първия сет е това ми помогна да покажа такава игра във втория сет. Не давах на съперника си да прави нищо. Смятам, че сетът бе безупречен. В същото време съм разстроен, че не успях да се справя с нервите на такъв голям турнир. Не съумях да удържа преимуществото си и в крайна сметка всичко се реши в тайбрек. Разбира се, трябва да съм доволен от начина, по който се борих. Поддръжката на зрителите беше феноменална. Зад мен бе цяла армия от фенове, когато се намирах на корта. Те ми даваха енергия. Те ме накараха да повярвам, че мога да постигна всичко на корта. Искам да благодаря на всеки, който днес дойде с гръцкия флаг. Благодарение на вас се чувствах като у дома си", сподели Стефанос, който през февруари игра на турнира в София, където отпадна на четвъртфинал от Гаел Монфис.</p>
    </article>
  </body>
</html>