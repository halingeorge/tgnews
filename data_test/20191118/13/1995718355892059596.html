<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152459-kovelski-pidpryiemci-proty-iarmarkiv-z-inshyh-mist"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T13:10:00+00:00"/>
    <meta property="og:title" content="Ковельські підприємці проти ярмарків з інших міст"/>
    <meta property="og:description" content="Ковельські підприємці хочуть, щоб місцева влада заборонила проведення у місті ярмарків з інших міст."/>
  </head>
  <body>
    <article>
      <h1>Ковельські підприємці проти ярмарків з інших міст</h1>
      <address>
        <time datetime="2019-11-18T13:10:00+00:00">18 Nov 2019, 13:10</time>
      </address>
      <p>Ковельські підприємці, що торгують на Брестському та Привокзальному ринках, хочуть, щоб місцева влада заборонила проведення у Ковелі ярмарків промислової продукції з інших міст. <br/><br/>Про це повідомила заступник начальника відділу економічного розвитку та торгівлі міськвиконкому <b>Лілія Барна</b>, - пише <a href="https://kovelpost.com/news/6284">"Ковельpost"</a>.<br/><br/>Вона каже, що на ім'я міського голови підприємці надіслали лист (14 підписів), у якому, зокрема, йдеться про те, що обсяги виторгу на ринках міста знизились і підприємці пов'язують це з регулярним приїздом у Ковель ярмарків з інших міст (Одеси, Харкова). Тому просять владу обмежити таку торгівлю, даючи можливість “нормально” працювати саме ковельським підприємцям, які несуть збитки і потерпають від приїзду іногородніх бізнесменів.</p>
      <figure>
        <img src="http://www.volynpost.com/img/modules/news/6/07/f3212156c83398dc7eac49acc59d7076/cb-images.jpg"/>
      </figure>
      <p>"Крім того, ковельські підприємці сумніваються у якості товарів, які привозять організатори ярмарків сюди на продаж, та у порядності приїжджих як суб'єктів господарювання. Вони переконані, що ті можуть вести нечесну торгівлю і не сплачувати усі необхідні податки", - зауважує Лілія Барна.<br/><br/>За її словами, зміст отриманого листа дещо шокував, вразивши з перших рядків, цитуємо: “Щодо перешкод у здійсненні діяльності підприємцями м. Ковеля, що торгують на ринках”.<br/><br/>"Хто і кому створює перешкоди для ведення бізнесу — не зрозуміло. В Україні діє ряд законодавчих документів, які передбачають здійснення підприємницької діяльності по всій території України. Ковельчани, як і всі інші підприємці, також мають повне право торгувати в інших містах. І ніхто цього заборонити не може. Крім того, є таке поняття як конкуренція (для бізнесу) та право вибору (для покупця). Чому ковельчани мають бути обмежені у праві купувати товари в інших підприємців, окрім ковельських?", - каже заступниця начальника відділу економічного розвитку та торгівлі.<br/><br/>Підприємцям, котрі звернулись до влади з проханням про обмеження виїзної торгівлі іногородніми, надали наступну відповідь:<br/><br/>“Згідно чинного законодавства, фізичні особи-підприємці, що провадять торговельну діяльність шляхом організації ярмарково-виставкових заходів, реалізують права громадянина України на підприємницьку діяльність. На підтвердження підстав для такої діяльності підприємцем оформлюються відповідні документи, в тому числі свідоцтво про державну реєстрацію фізичної особи-підприємця, з місцем здійснення торговельної діяльності по всій Україні.<br/><br/>Зокрема, щороку організовуються та проводяться такі ярмарково-виставкові заходи містами України, в яких беруть участь виробники та офіційні представники виробничих компаній України.<br/><br/>Товари, які представляються на ярмарках – конкурентоспроможні, бо мають вигідний баланс ціни та якості. Виходячи з вищезазначеного, підстав для заборони проведення таких торгових заходів у місті в органів місцевого самоврядування немає.”</p>
    </article>
  </body>
</html>