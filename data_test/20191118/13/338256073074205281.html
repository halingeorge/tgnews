<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58427-sche-blshe-plg-dlya-vlasnikv-yevroblyah-v-rad-hochut-nadati-yim-sche-odin-shans.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-18T13:15:00+00:00"/>
    <meta property="og:title" content="Ще більше пільг для власників &quot;євроблях&quot;: в Раді хочуть надати їм ще один шанс"/>
    <meta property="og:description" content="Це буде четверте за рахунком перенесення термінів чинності штрафів для &quot;євробляхерів&quot;Зменшать вартість розмитнення і скасують покарання: в парламенті зареєстрували два законопроекти, які дадуть власникам &quot;євроблях&quot; ще 180 днів і зменшать акциз. А з часом збір і зовсім пропонують скасувати.Це буде вже четверте продовження термінів для авто на іноземній реєстрації. Воно має замінити закон, який дозволяє &quot;євробляхерам&quot; їздити безкарно до 1 січня 2020 року. Що пропонують депутати, розбирався сайт &quot;Сьогодні&quot;.Поки тільки для власників &quot;євроблях&quot;Всі поступки тільки для старих авто. Головна пропозиція проекту закону №2342 – прибрати на 180 днів коефіцієнт віку. Зараз ставка акцизу визначається за формулою:Ставка акцизу = Ставка базова × Коефіцієнт двигуна × Вік автоНагадаємо, що є що. Базова ставка становить 50 євро, якщо у автомобіля двигун об'ємом до 3000 см куб.; якщо більше, то ставка становить 100 євро. Ставка для авто з дизельним двигуном об'ємом до 3500 см куб – 75 євро. Більше – 150 євро.Коефіцієнт двигуна –…"/>
  </head>
  <body>
    <article>
      <h1>Ще більше пільг для власників "євроблях": в Раді хочуть надати їм ще один шанс</h1>
      <address>
        <time datetime="2019-11-18T13:15:00+00:00">18 Nov 2019, 13:15</time>
      </address>
      <p><b>Це буде четверте за рахунком перенесення термінів чинності штрафів для "євробляхерів"</b><br/><br/>Зменшать вартість розмитнення і скасують покарання: в парламенті зареєстрували два законопроекти, які дадуть власникам "євроблях" ще 180 днів і зменшать акциз. А з часом збір і зовсім пропонують скасувати.<br/><br/>Це буде вже четверте продовження термінів для авто на іноземній реєстрації. Воно має замінити закон, який дозволяє "євробляхерам" їздити безкарно до 1 січня 2020 року. Що пропонують депутати, розбирався сайт <a href="https://ukr.segodnya.ua/economics/avto/eshche-bolshe-lgot-dlya-evroblyah-chto-gotovyat-v-parlamente-1360538.html">"Сьогодні"</a>.<br/><br/><b>Поки тільки для власників "євроблях"</b><br/>Всі поступки тільки для старих авто. Головна пропозиція проекту закону №2342 – прибрати на 180 днів коефіцієнт віку. Зараз ставка акцизу визначається за формулою:<br/><br/>Ставка акцизу = Ставка базова × Коефіцієнт двигуна × Вік авто<br/><br/>Нагадаємо, що є що. Базова ставка становить 50 євро, якщо у автомобіля двигун об'ємом до 3000 см куб.; якщо більше, то ставка становить 100 євро. Ставка для авто з дизельним двигуном об'ємом до 3500 см куб – 75 євро. Більше – 150 євро.<br/><br/>Коефіцієнт двигуна – це об'єм циліндрів, розділений на 1000. Якщо обсяг 2000 куб. см, то коефіцієнт – 2.<br/><br/>Коефіцієнт віку – кількість років, що минули з року, наступного після року виробництва транспорту. Для нових автомобілів ставка – 1. Для машин старіше, відповідно, 2 і більше. Для всіх машин старіше за 15 років коефіцієнт дорівнює 15. Для вантажівок, яким від п'яти до восьми років, коефіцієнт становить 40, старіше за вісім років – 50. Цей коефіцієнт і хочуть прибрати на півроку.<br/><br/>Так, акциз на автомобіль 2001 року випуску з об'ємом двигуна як 2200 куб см складатиме – 110 євро. А за чинною формулою з коефіцієнтом віку – 1650 євро.<br/><br/>Ще один законопроект №2345 пропонує на 180 днів звільнити від відповідальності власників машин, вантажівок і автобусів. Жодними штрафами такий транспорт обкладатися не буде. У той же час, ці норми стосуватимуться тільки машин, які ввезли в Україну до початку дії згаданих законів.<br/><br/>А з 1 січня 2021 року акциз на транспортні засоби пропонують скасувати. Це передбачено в умовах Угоди про асоціацію з ЄС, йдеться в пояснювальній записці до проекту закону.<br/><br/><b>Всі мають бути рівними</b><br/>До проекту закону є кілька питань. По-перше, він створює нерівні умови. Коли авто на іноземній реєстрації надали можливість розмитнити зі знижкою на акциз 50%, свої автомобілі розмитнили понад 200 тис. українців. Тепер акциз хочуть зменшити ще більше. Виходить, всі, хто розмитнив автомобілі раніше, поспішили.<br/><br/>По-друге, в один рік будуть діяти дві різні ставки акцизу. Віковий акциз скасують лише на 180 днів. Решту півроку він діятиме, хоча з 1 січня 2021 акциз на авто зовсім пропонують скасувати.<br/><br/>Але якщо влада не робить кроків до компромісу, то навіть цей закон підійде, вважає Михайло Катрук, один із засновників громадської організації "Доступне авто".<br/><br/>"Скасування акцизу на авто вимагають всі громадські організації. Але починати зі скасування штрафу та вікового коефіцієнта – не дуже хороший варіант. За останні три роки законодавство і так тричі мінялося. Відповідно, є суспільне невдоволення, тому що виходить так, що одні люди розмитнили за одними правилами, а через деякий час можна вже за іншими правилами. Тому я підтримую позицію, що правила мають бути однаковими для всіх громадян і діяти на постійній основі", – говорить Катрук.<br/><br/>Тому, на його думку, слід скасувати коефіцієнт віку, але на постійній основі, або ж відразу скасувати акциз на ввезення автотранспорту.<br/><br/>Згадані проекти – пропозиції "Автоєвросили", заявляє керівник організації Олег Ярошевич. Перед реєстрацією проект переписали в Кабміні і зараз він є компромісним. За його словами, буде три етапи: спочатку відстрочка штрафів, потім розробка і ухвалення нового закону щодо авто на єврономерах, і, нарешті, третій етап – створення нового закону розмитнення авто для всіх громадян України.<br/><br/>Те, що коефіцієнт віку приберуть на 180 днів, пов'язане з особливостями законодавства, пояснює Ярошевич.<br/><br/>"Справа в тому, що закон не встигли ухвалити до затвердження держбюджету. Згідно із законом зміни до дохідної частини бюджету, набувають чинності не раніше, ніж через шість місяців. Тобто саме на сьомий місяць можна буде застосувати нову формулу розмитнення. У Мінфіні вважають недоцільним змінювати в середині року формулу акцизу, це треба зробити з 1 січня 2021 року", – прокоментував Ярошевич. <br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>