<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/18/serena-dandini-torna-in-tv-e-convoca-gli-stati-generali-7-954084.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T13:45:03+00:00"/>
    <meta property="og:title" content="Serena Dandini torna in tv e convoca gli &quot;Stati Generali&quot;"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">La trasmissione</h6>
      <h1>Serena Dandini torna in tv e convoca gli "Stati Generali"</h1>
      <h2>Sei puntate di satira con tanti personaggi più e meno noti</h2>
      <address>
        <time datetime="2019-11-18T13:45:03+00:00">18 Nov 2019, 13:45</time>
      </address>
      <p>Serena Dandini torna in tv e convoca gli "Stati Generali". L'appuntamento è da giovedì 21 novembre su Rai 3, con sei puntate di satira e istantanee sul nostro tempo fra vita digitale, haters e indagini ironiche su come siamo diventati.</p>
      <p>Tanti i personaggi noti che tornano, ma molti anche i nuovi che si affacciano: da Neri Marcoré che sarà Andreotti, a Lucia Ocone impegnata in parodie pubblicitarie, da Cinzia Leone immancabile "signorina Vaccaroni" a Federica Cacciola (Martina Dell'Ombra) tuttofare sovranista, da Elio e Rocco Tanica a Germana Pasquero che sarà Franca Leosini.</p>
      <p>E poi ci saranno anche i The Pills, le Sbratz, le copertine di StarMale, Tg Lercio, Gustav Hofer e Luca Ragazzi, Edoardo Ferrario che sarà il sondaggista Massimo Stima e Natalino Balasso che porterà le ragioni del Nordest. Grande attesa anche per Corrado Guzzanti, come lascia intendere la padrona di casa Serena Dandini.</p>
      <p>"Non vi aspettate il ritorno della 'Tv delle Ragazze' - ha ricordato il direttore di Rai3 Stefano Coletta - ma sarà un posto dove chiunque può intervenire e portare la sua istanza. Abbiamo voluto puntare sul mood dell'assemblea dove persone note e non note possono dire la loro".</p>
      <p>"L'improvvisazione è lo spunto iniziale da cui si parte - ha ricordato Serena Dandini -, ma penso sia importante mantenere la tradizione di programmi pensati, la nostra è una bottega ed infatti c'è un grande lavoro di scrittura".</p>
      <p>(Unioneonline/v.l.)</p>
    </article>
  </body>
</html>