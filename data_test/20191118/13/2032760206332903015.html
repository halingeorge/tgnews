<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89911"/>
    <meta property="og:site_name" content="Denník politika"/>
    <meta property="article:published_time" content="2019-11-18T13:35:27+00:00"/>
    <meta property="og:title" content="Tínedžer je po nehode autobusu s nákladiakom pri Nitre naďalej v kritickom stave"/>
    <meta property="og:description" content="18.11.2019 (Webnoviny.sk) – Neplnoletý pacient, ktorý bol do nemocnice v Nových Zámkoch privezený po tragickej dopravnej nehode autobusu pri Nitre s najvážnejšími zraneniami, je stále v umelom spánku a jeho stav je kritický. Naďalej preto zostáva hospitalizovaný na klinike anesteziológie a intenzívnej medicíny."/>
  </head>
  <body>
    <article>
      <h1>Tínedžer je po nehode autobusu s nákladiakom pri Nitre naďalej v kritickom stave</h1>
      <address><time datetime="2019-11-18T13:35:27+00:00">18 Nov 2019, 13:35</time> by <a rel="author">Webnoviny</a></address>
      <p>18.11.2019 (Webnoviny.sk) – Neplnoletý pacient, ktorý bol do nemocnice v Nových Zámkoch privezený po tragickej dopravnej nehode autobusu pri Nitre s najvážnejšími zraneniami, je stále v umelom spánku a jeho stav je kritický. Naďalej preto zostáva hospitalizovaný na klinike anesteziológie a intenzívnej medicíny.</p>
      <p>Agentúru SITA o tom v pondelok informoval hovorca novozámockej Fakultnej nemocnice s poliklinikou Nové Zámky Ján Baček.</p>
      <p>Nemocnica už prepustila celkovo štyroch zo šiestich pacientov z tejto dopravnej nehody, ich zranenia boli stredne ťažké a ľahké.</p>
      <p><i>„Piaty pacient, ktorý bol spolu s nimi hospitalizovaný na oddelení úrazovej chirurgie, dnes ešte podstúpi plánované kontrolné vyšetrenie a predbežne by mohol byť z nemocnice prepustený v utorok,“</i> dodal Baček.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <h3>Zrážka autobusu s nákladiakom pri Nitre</h3>
      <p>Pri zrážke nákladného auta a autobusu na ceste medzi Nitrou a Zlatými Moravcami zomrelo minulý týždeň v stredu dvanásť cestujúcich z linkového autobusu spoločnosti Arriva.</p>
      <p>Deväť z obetí pochádzalo z obce Kolíňany a tri dievčatá z obce Jelenec v okrese Nitra.</p>
      <p>Ďalších dvadsať previezli do viacerých nemocníc, odkiaľ ich postupne prepúšťajú. V súvislosti s tragédiou bol v piatok na Slovensku vyhlásený štátny smútok. Príčiny nehody vyšetruje polícia.</p>
      <p>Viac k témam: <a href="https://www.webnoviny.sk/tag/zrazka-autobusu-s-kamionom-pri-nitre/"><u>Zrážka autobusu s nákladiakom pri Nitre</u></a><br/>Zdroj: Webnoviny.sk – <a href="https://www.webnoviny.sk/tinedzer-je-po-nehode-autobusu-s-nakladiakom-pri-nitre-nadalej-v-kritickom-stave/"><u>Tínedžer je po nehode autobusu s nákladiakom pri Nitre naďalej v kritickom stave</u></a> © SITA Všetky práva vyhradené.</p>
    </article>
  </body>
</html>