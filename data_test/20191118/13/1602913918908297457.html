<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/opinii/nec-plus-ultra-sau-plus-ultra-18592131"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T13:51:07+00:00"/>
    <meta property="og:title" content="„Nec plus ultra” sau „Plus ultra”?"/>
    <meta property="og:description" content="Opinie Iulian Anghel, editor ZF"/>
  </head>
  <body>
    <article>
      <h1>„Nec plus ultra” sau „Plus ultra”?</h1>
      <address><time datetime="2019-11-18T13:51:07+00:00">18 Nov 2019, 13:51</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>Opinie Iulian Anghel, editor ZF</p>
      <p>Niciunul dintre lucrurile pe care le putem alege în lume nu sunt mai de valoare decât libertatea. Iubirea, nu o alegem noi, ea ne alege. Zeul pe care îl adorăm nu este ales de noi, ci de tradiţii care nu ne aparţin personal.</p>
      <p>Libertatea nu vine, însă, ea singură. Cel mai ciudat este că nu există libertate fără rigoare. Este cea mai ciudată calitate a libertăţii.</p>
      <p>Îmi amintesc - sunt mulţi ani de atunci. Eram la un examen, îmi picase o tema din Divina Comedie. „Nec plus ultra”, cuvintele, zice-se scrise de Hercule, pe „porţile lui Hercule” – strâmtoarea Gibraltar. „Mai departe nu se poate”. Emblema Spaniei de azi este „Plus ultra” (adică „şi mai departe”, în loc de „nec plus ultra” – până aici). Un frumos şi curajos răspuns.</p>
      <p>Desigur, poţi construi poveşti pe această temă. Dar profesorul Grigorescu m-a întrebat nu ce cred eu, ci cine l-a tradus pe Dante în limba română şi în ce ediţie.</p>
      <p>Rigoarea este cu atât ma importantă cu cât ceea ce faci nu te priveşte doar pe tine. Noi nu venim de niciunde. Toţi divinizăm viitorul. Dar buna ştiinţă înseamnă, în primul rând, o bună ştiinţă a trecutului. A etimologiilor.</p>
      <p>Suntem într-o campanie electorală. Orice aş spune eu poate fi interpretat. Ştiu asta. Dar haide să vedem etimologiile, ca să nu greşim.</p>
      <p>PSD sugerează că, de vreme ce Iohannis e neamţ, ar fi şi nazist. „Nazismul” este o prescurtare a adjectivului, „Nationalsozialismus”, de la partidul lui Hitler, “National<b>s</b>ozialistische Deutsche Arbeiterpartei”. Ce ideologie susţinea nazismul?</p>
      <p>Între altele, ideologia nazistă i-a exclus din societate pe străini. Dar orice fel de naţionalism sufera de aceasta boala, între multe altele. Fascismul şi naţionalismul de orice fel sunt fraţi de cruce. Dacă nazismul e prescurtarea de care vorbeam, fascismul vine din latinescul “fascis”, care înseamnă “manunchi de nuiele”. Ideologia fascistă sună aşa (a se vedea Hariri, “21 de lectii pentru secolul XXI”): dacă ai o gramăjoară de nuiele lânga tine şi începi să le rupi, le rupi repede. Leagă tu acele nuiele într-un snop şi vei vedea ca-şi este imposibil sa le rupi. Nu e nimic rău pâna aici. Doar ca naziştii, fasciştii, naţionalistii cred ca aceasta coeziune a snopului este o valoare definitivă. Cine sare din rând strică snopul, îl slăbeşte. Trebuie eliminat. De aceea nimeni nu trebuie să mişte în front. De aceea naţionalismele îi elimină în primul rând pe liberali, pe cei care gândesc altfel. Pe liberali, pe străini, pe toţi cei care nu gândesc ca ei. De aceea comunismul a fost tot un nazism şi fascism altfel botezat. Şi ei chiar cred în asta.</p>
      <p>Rigoarea învăţămintelor primite este ma importantă decât cantitatea lor. Libertatea noastră depinde de ştiinţa noastră. Nu vă surprinde că cele mai liberale dintre societăţile lumii au şi cei educaţi oameni? Şi mai şi vorbesc limbi străine, culmea!</p>
      <p>De aceea etimologiile trebuie predate în şcoală. E campanie, oricine îşi permite orice, cred oamenii. Nu!</p>
    </article>
  </body>
</html>