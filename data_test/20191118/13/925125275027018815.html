<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/c-ronaldo-apie-m-sarri-sprendimus-nemegstu-buti-keiciamas/73264"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-18T13:29:45+00:00"/>
    <meta property="og:title" content="C. Ronaldo apie M. Sarri sprendimus: &quot;Nemėgstu būti keičiamas&quot;"/>
    <meta property="og:description" content="Portugalijos rinktinę į Europos čempionatą atvedęs Cristiano Ronaldo prabilo apie pastarųjų savaičių kontroversiją Turino &quot;Juventus&quot; klube."/>
  </head>
  <body>
    <article>
      <h1>C. Ronaldo apie M. Sarri sprendimus: "Nemėgstu būti keičiamas"</h1>
      <address>
        <time datetime="2019-11-18T13:29:45+00:00">18 Nov 2019, 13:29</time>
      </address>
      <p>Portugalijos rinktinę į Europos čempionatą atvedęs Cristiano Ronaldo prabilo apie pastarųjų savaičių kontroversiją Turino "Juventus" klube.</p>
      <p>C. Ronaldo prieš rinktinių pertrauką turėjo itin sunkų laikotarpį "Juventus" ekipoje – nemušė įvarčių bei dvejas rungtynes paeiliui buvo pakeistas.</p>
      <p>Su Portugalijos rinktine keturis įvarčius per du susitikimus pasiekęs puolėjas atskleidė, kad neturi jokių problemų su Maurizio Sarri.</p>
      <p>"Per paskutines trejas savaites negalėjau žaisti pilna jėga", – pareiškė C. Ronaldo. – Jokios kontroversijos šioje situacijoje nėra".</p>
      <p>"Tiesa, kad nemėgstu būti pakeistas, tačiau bandžiau padėti "Juventus" komandai net ir žaisdamas su trauma. Aš vis dar nesu atsigavęs 100 procentų, tačiau kai klubui ar komandai reikia pagalbos, aš su dideliu atsidavimu stoju į kovą, nes žinau, kad yra daug rungtynių, kurias mums reikia laimėti.</p>
      <p>Pavyzdžiui, "Juventus" klube jaučiame didžiulį "Inter" spaudimą. Mes turime dviejų taškų pranašumą, tačiau negalime atsipalaiduoti, nes jeigu nors sykį prarasime taškus, jie gali perimti lyderio poziciją. Būtent dėl to tenka aukotis.</p>
      <p>Niekada savo karjeroje neturėjau labai rimtos traumos. Žaidžiu po 50 ar 60 rungtynių per metus ir kai kuriose iš jų nebūnu pasiruošęs 100 procentų.</p>
      <p>Šiuo klausimu kilo didelė kontroversija, bet jos paprasčiausiai nėra. Mes laimėjome, "Juventus" yra pirmoje pozicijoje, Portugalija pateko į Europos čempionatą, o aš pats darau viską, kad kuo greičiau grįžčiau į optimalią formą", – pridūrė C. Ronaldo.</p>
    </article>
  </body>
</html>