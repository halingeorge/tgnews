<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191118-ohochym-zarobyty-groshej-ne-treba-jty-na-derzhsluzhbu-starodubtsev/"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T13:31:24+00:00"/>
    <meta property="og:title" content="Охочим заробити грошей не треба йти на держслужбу – Стародубцев"/>
    <meta property="og:description" content="Голова Національного агентства України з питань державної служби Олександр Стародубцев заявив, що людям, які хочуть заробити грошей, не треба йти на державну службу."/>
  </head>
  <body>
    <article>
      <h1>Охочим заробити грошей не треба йти на держслужбу – Стародубцев</h1>
      <address>
        <time datetime="2019-11-18T13:31:24+00:00">18 Nov 2019, 13:31</time>
      </address>
      <p>Голова Національного агентства України з питань державної служби Олександр Стародубцев заявив, що людям, які хочуть заробити грошей, не треба йти на державну службу.</p>
      <p>Голова НАДС Олександр Стародубцев вважає, що на державну службу повинні йти люди, у яких превалює нефінансова мотивація.</p>
      <p>– Ми маємо намір зробити нормальну модель зарплат, вирівняти її, зробити прозорішою та справедливішою. Але люди, які хочуть заробити гроші, їм не потрібно йти на держслужбу, гроші потрібно заробляти у бізнесі, а в держслужбі можна реалізувати інші речі, – заявив Олександр Стародубцев.</p>
      <p>Голова НАДС зазначив, що <b>на держслужбі заробітна плата непрозора</b>, докручена надбавками та  стимулює не те, що потрібно.</p>
      <p><b>Читайте:</b> <a href="https://fakty.com.ua/ua/ukraine/20191106-u-2022-serednya-zarplata-v-ukrayini-stanovitime-16-tis-grn-milovanov/">У 2022 році середня зарплата в Україні становитиме 16 тис. грн – Милованов</a></p>
      <p>– Базові правила HR кажуть, що ви повинні платити людям за жадану поведінку. А у нас є купа всіляких надбавок за вислугу років, за ранг, тобто, <b>ми самі більше платимо не за результат, а за те, що людина довго сидить на держслужбі.</b> Це просто якась дурість. Давайте не будемо платити людям за те, що вони сидять, давайте платити за те, що вони роблять, – підкреслив Стародубцев.</p>
      <p>Він додав, що <b>надбавки необхідно врегулювати</b>, а нарахування зарплат спростити. Також Стародубцев зазначив, що оплату праці на держслужбі потрібно хоча б зіставити з ринковою.</p>
      <blockquote>– Нам необхідно зробити модель категоризації посад. Нам потрібно зрозуміти, що це головний фахівець, це економіст, це юрист, а це айтішник, і порівнювати їх тоді з різними ринками. Бо на сьогодні це просто головний спеціаліст, і ми не знаємо, хто він.  Ми просто встановлюємо йому 9 тис. грн окладу. З такою логікою ми не знайдемо хороших людей, – заявив голова НАДС.</blockquote>
      <p>Нагадаємо, Олександр Стародубцев під час брифінгу розповів про пріоритети на посаді та за яким принципом <a href="https://fakty.com.ua/ua/ukraine/20191113-nova-model-zarplat-i-perezavantazhennya-starodubtsev-pro-reformu-derzhsluzhby/">планує звільняти держслужбовців</a>. Попередньо відомо, що під скорочення потрапить 18,5 тис. посад.</p>
    </article>
  </body>
</html>