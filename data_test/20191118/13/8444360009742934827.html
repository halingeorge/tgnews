<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/epeisodia-zografou-16-syllipseis-apo-tin-el-as-steiliaria-kai-maxairia-sta-polemofodia-ton-xouligkan-pics/2918242/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T13:33:47+00:00"/>
    <meta property="og:title" content="Επεισόδια Ζωγράφου: 16 συλλήψεις από την ΕΛ.ΑΣ.! Στυλιάρια και μαχαίρια στα “πολεμοφόδια” των χούλιγκαν [pics]"/>
    <meta property="og:description" content="Οι συμπλοκές των χούλιγκαν στην περιοχή του Ζωγράφου δημιούργησαν για μία ακόμη φορά εικόνες ντροπής στη χώρα μας, με την αστυνομία να προχωρά σε 16 συλλήψεις και να κατάσχει &quot;πολεμοφόδια&quot; κάθε λογής από το συμβάν."/>
  </head>
  <body>
    <article>
      <h1>Επεισόδια Ζωγράφου: 16 συλλήψεις από την ΕΛ.ΑΣ.! Στυλιάρια και μαχαίρια στα “πολεμοφόδια” των χούλιγκαν [pics]</h1>
      <h2>Οι συμπλοκές των χούλιγκαν στην περιοχή του Ζωγράφου δημιούργησαν για μία ακόμη φορά εικόνες ντροπής στη χώρα μας, με την αστυνομία να προχωρά σε 16 συλλήψεις και να κατάσχει "πολεμοφόδια" κάθε λογής από το συμβάν.</h2>
      <address><time datetime="2019-11-18T13:33:47+00:00">18 Nov 2019, 13:33</time> by <a rel="author">Newsit Newsroom</a></address>
      <p>Απίστευτες εικόνες υπήρξαν για μία ακόμη φορά στην Αθήνα, όταν οπαδοί του Ολυμπιακού συνεπλάκησαν με οπαδούς του Παναθηναϊκού, στο περιθώριο ενός αγώνα… βόλεϊ γυναικών, ανάμεσα στον Ηλυσιακό και τους Περαιώτες.</p>
      <p>Οι σκηνές πολέμου που κατεγράφησαν και από τις κάμερες, οδήγησαν και στη σύλληψη 16 συνολικά ατόμων, με την αστυνομία να “συλλέγει” και μια σειρά από… πολεμοφόδια, από τις συμπλοκές.</p>
      <p>Πιο συγκεκριμένα και σύμφωνα με το Δελτίο Τύπου της ΕΛ.ΑΣ, από την άμεση επέμβαση των Αστυνομικών δυνάμεων επετεύχθη η σύλληψη δεκαέξι (16) ατόμων που συμμετείχαν στις συμπλοκές και η κατάσχεση πλήθους αντικειμένων που χρησιμοποιήθηκαν για τις εκατέρωθεν επιθέσεις.</p>
      <p>Οι συλληφθέντες, με τη δικογραφία που σχηματίσθηκε σε βάρος τους, από την Υποδιεύθυνση Αντιμετώπισης Βίας στους Αθλητικούς Χώρους της Διεύθυνσης Ασφάλειας Αττικής οδηγήθηκαν στον κ. Εισαγγελέα Πλημμελειοδικών Αθηνών, ο οποίος τους παρέπεμψε για κυρία ανάκριση. Κατά τη διάρκεια της συμπλοκής πραγματοποιήθηκαν εκατέρωθεν ρίψεις φωτοβολίδων χειρός και ευθείας βολής, αυτοσχέδιων εμπρηστικών μηχανισμών, πετρών και χρησιμοποιήθηκαν στυλιάρια, σίδερα, μαχαίρια καθώς και άλλα αντικείμενα.</p>
      <figure>
        <img src="https://www.newsit.gr/wp-content/uploads/2019/11/%CE%A6%CE%A9%CE%A4%CE%9F-%CE%96%CE%A9%CE%93%CE%A1%CE%91%CE%A6%CE%9F%CE%A5-2-900x1200.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/%CE%A6%CE%A9%CE%A4%CE%9F-%CE%96%CE%A9%CE%93%CE%A1%CE%91%CE%A6%CE%9F%CE%A5-4-900x1200.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/%CE%A6%CE%A9%CE%A4%CE%9F-%CE%96%CE%A9%CE%93%CE%A1%CE%91%CE%A6%CE%9F%CE%A5-3-900x1200.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/%CE%A6%CE%A9%CE%A4%CE%9F-%CE%96%CE%A9%CE%93%CE%A1%CE%91%CE%A6%CE%9F%CE%A5-1-1200x900.jpg"/>
      </figure>
      <h3>Το χρονικό των επεισοδίων</h3>
      <p>Μια ομάδα (200) περίπου οπαδών, που είχαν μεταβεί στην περιοχή του Ζωγράφου για να παρακολουθήσουν τον αγώνα, συγκεντρώθηκαν εντός της Πανεπιστημιούπολης και από εκεί, έχοντας καλυμμένα τα χαρακτηριστικά του προσώπου τους και κρατώντας διάφορα αντικείμενα για επίθεση, κινήθηκαν προς το πάρκο, πλησίον του οποίου στεγάζονται Γραφεία Συνδέσμου έτερης αντίπαλης ομάδας.</p>
      <p>Ταυτόχρονα, έξω από το Σύνδεσμο, συγκεντρώθηκαν (100) περίπου οπαδοί, οι οποίοι μετέβησαν στο πάρκο προκειμένου να συναντήσουν και συμπλακούν με τους προαναφερόμενου οπαδούς της αντίπαλης ομάδας.</p>
    </article>
  </body>
</html>