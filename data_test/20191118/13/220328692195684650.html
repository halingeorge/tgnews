<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/slabo-nachalo-na-trgoviyata-s-aktsii-na-aramko-407048.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T13:58:02+00:00"/>
    <meta property="og:title" content="Слабо начало на търговията с акции на Арамко"/>
    <meta property="og:description" content="Борсовата търговия на &quot;Арамко&quot; е един от елементите за модернизиране на икономиката на Саудитска Арабия, която е изключително зависима от петрол"/>
  </head>
  <body>
    <article>
      <h1>Слабо начало на търговията с акции на Арамко</h1>
      <address><time datetime="2019-11-18T13:58:02+00:00">18 Nov 2019, 13:58</time> by <a rel="author">Редактори, сн. Ройтерс</a></address>
      <p>Управляващите в Саудитска Арабия не са доволни от интереса към акциите на петролния гигант "Арамко", съобщи "Файненшъл Таймс", като се позова на банкери, близки до първичното публично предлагане (ППП) на компанията. Самото то започна вчера, като за институционални инвеститори срокът е до 4 декември, а за по-дребните играчи - до 28 ноември.</p>
      <p>От самия проспект на ППП-то на "Арамко" не стават ясни някои детайли, коментира вестникът. Компанията ще търси продажбата на 0,5 на сто от акциите си, като саудитските власти се надяват на сериозен интерес от международни инвеститори. По време на т.нар. роудшоу са направени посещения в Русия и Китай с цел представяне на възможностите за инвестиции в компанията. Повечето анализатори очакват именно от Пекин да дойде интерес, защото Китай купува саудитски петрол, а и самата държава анонсира възможност да налее 10 млрд. долара в подобна инвестиция.</p>
      <p>Вътрешните инвеститори са притискани да вкарат пари в компанията при обща оценка от 1,8 трилиона долара (1,7 трилиона според други източници), съобщава още "Файненшъл таймс", позовавайки се на източници, близки до процеса. Авторитетното издание цитира банкер, според когото доскоро е имало надежда за оценка от 1,5 трилиона долара, но той не вярва, че може да бъде постигната толкова висока стойност.</p>
      <p>Борсовата търговия на "Арамко" е един от елементите за модернизиране на икономиката на Саудитска Арабия, която е изключително зависима от петрол. Страната е най-големият производител във формата ОПЕК+, а резултатите от първичното публично предлагане ще станат ясни ден преди картелът и партньорите му да се съберат на последното си за годината заседание във Виена. Там се определят квотите за добив на петрол, което е основен механизъм за контрол върху цената на суровината.</p>
      <p>Ако постигне успешно привличане на инвеститори „Арамко“ може и да надмине да надмине китайския гигант за електронна търговия „Али Баба“, който дебютира на Нюйоркската фондова борса през 2014 г. с първоначално предлагане от 25 милиарда долара.</p>
      <p>Компанията започна да предлага акциите си на 3 ноември, четири години след като престолонаследникът Мохамед бин Салман обяви, че обмисля излизане на борсите, за да събере милиарди за инвестиции в отрасли, извън петролния, да създаде заетост и да разнообрази инвестиционното портфолио на най-големия световен износител на суров петрол.</p>
      <p>Първоначално се предвиждаше акциите да могат да се продават и на американските борси, но в неделя тази възможност беше ограничена. Ройтерс цитира банкери, според които причината е липсата на голям интерес към предложения портфейл.</p>
      <p>Агенцията посочва, че репутацията на престолонаследника е накърнена от убийството на саудитския журналист Джамал Хашоги през миналата година, както и че някои ключови съоръжения на „Арамко“ пострадаха при атаки с дронове през септември.</p>
      <p>Съществуват и политически рискове за инвеститорите, тъй като „Арамко“ ще продължи да бъде контролирана от саудитското правителство, което разчита на нея за основната част от приходите на страната.</p>
      <p>„Арамко“е най-печелившата компания в света с планиран дивидент от 75 милиарда долара догодина – пет пъти повече от този на Apple, най-голямата компания, листвана на борсите в САЩ.</p>
    </article>
  </body>
</html>