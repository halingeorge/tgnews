<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cronache/2019/11/18/news/giudice-non-fermate-impianti-ex-ilva-crisi-taranto-arcelor-mittal-acciaierie-governo-commissari-straordinari-1241937/"/>
    <meta property="og:site_name" content="Il Tempo"/>
    <meta property="article:published_time" content="2019-11-18T13:17:00+00:00"/>
    <meta property="og:title" content="Ex Ilva, il giudice avverte Arcelor Mittal: &quot;Non fermate l'operatività degli impianti&quot;"/>
    <meta property="og:description" content="Claudio Marangoni deciderà sul ricorso d’urgenza presentato dai commissari straordinari"/>
  </head>
  <body>
    <article>
      <h6 class="kicker">CRISI DELLE ACCIAIERIE</h6>
      <h1>Ex Ilva, il giudice avverte Arcelor Mittal: "Non fermate l'operatività degli impianti"</h1>
      <h2>Claudio Marangoni deciderà sul ricorso d’urgenza presentato dai commissari straordinari</h2>
      <address>
        <time datetime="2019-11-18T13:17:00+00:00">18 Nov 2019, 13:17</time>
      </address>
      <p>Un invito a non spegnere gli altoforni di Taranto e a continuare l’attuale produzione dell’ex Ilva. E l’invito, in sintesi, che arriva dal giudice di Milano Claudio Marangoni chiamato a decidere sul ricorso d’urgenza presentato dai commissari straordinari dell’acciaieria per tentare di bloccare la causa civile del gruppo franco-indiano intenzionato a recedere dal contratto d’affitto.  In un quadro «di leale collaborazione con l’autorità giudiziaria e per il tempo ritenuto necessario allo sviluppo del contraddittorio tra le parti» arriva l’invito del giudice (non certo un provvedimento) «a non porre in essere ulteriori iniziative e condotte in ipotesi pregiudizievoli per la piena operatività e funzionalità degli impianti, eventualmente differendo lo sviluppo delle operazioni già autonomamente prefigurate per il tempo necessario allo sviluppo del presente procedimento». In questo senso l’invito è a non ridurre la produzione fino a quando non ci sarà la decisione del giudice.</p>
      <p>Intanto è stata fissata per il prossimo 27 novembre l’udienza del procedimento cautelare promosso dai commissari Ilva nei confronti di ArcelorMittal. Il giudice Claudio Marangoni oltre alla convocazione delle parti, ha fissato i «termini intermedi per consentire il deposito di memorie e il contraddittorio delle difese», invitando «le parti resistenti - tenuto conto della non adozione di provvedimenti inaudita altera parte, in un quadro di leale collaborazione con l’autorità giudiziaria e per il tempo ritenuto necessario allo sviluppo del contraddittorio tra le parti - a non porre in essere ulteriori iniziative e condotte in ipotesi pregiudizievoli per la piena operatività e funzionalità degli impianti, eventualmente differendo lo sviluppo delle operazioni già autonomamente prefigurate per il tempo necessario allo sviluppo del presente procedimento», si legge in una nota a firma del presidente del tribunale di Milano, Roberto Bichi.</p>
      <related>
        <h4>Articoli Correlati</h4>
        <a href="https://tv.iltempo.it/tv-news/2019/11/16/video/ex-ilva-di-maio-arcelor-mittal-li-trasciniamo-in-tribunale-1241425/"/>
        <a href="https://www.iltempo.it/politica/2019/11/16/news/i-commissari-denunciano-arcelor-mittal-parte-la-battaglia-legale-del-secolo-1241409/"/>
        <a href="https://www.iltempo.it/cronache/2019/11/14/news/arcelor-mittal-lascia-taranto-15-gennaio-altoforni-chiusi-lucia-morselli-ex-ilva-emergenza-governo-conte-sindacati-vertenza-1240271/"/>
      </related>
    </article>
  </body>
</html>