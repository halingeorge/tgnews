<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/obsyag-derzhavnogo-ta-garantovanogo-derzhavoyu-borgu-schodo-vvp-sche-ne-dosyag-bezpechnogo-rivnya-ekspert-330017_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T13:06:00+00:00"/>
    <meta property="og:title" content="Обсяг державного та гарантованого державою боргу щодо ВВП ще не досяг безпечного рівня — експерт"/>
    <meta property="og:description" content="Щодо доходів бюджету державний і гарантований державою борг на жовтень ц. р. склав 216% і все ще перевищував гранично допустимий рівень боргу (200% доходів)."/>
  </head>
  <body>
    <article>
      <h1>Обсяг державного та гарантованого державою боргу щодо ВВП ще не досяг безпечного рівня — експерт</h1>
      <h2>Щодо доходів бюджету державний і гарантований державою борг на жовтень ц. р. склав 216% і все ще перевищував гранично допустимий рівень боргу (200% доходів).</h2>
      <address>
        <time datetime="2019-11-18T13:06:00+00:00">18 Nov 2019, 13:06</time>
      </address>
      <p>оргові ризики держави залишаються високими. Так, величина державного і гарантованого державою боргу відносно ВВП зменшилася з пікового рівня 81% ВВП (2016 р.) до 51,2% ВВП (2019 р.) завдяки підвищенню реального обмінного курсу гривні та зростанню реального ВВП при стабілізації номінальної суми боргу. Але, за результатами багатьох емпіричних досліджень, граничний рівень державного боргу для країн із ринками, що формуються, становить 30–50% ВВП. Тобто в Україні фактичний обсяг державного і гарантованого державою боргу відносно ВВП усе ще не досяг безпечного рівня.</p>
      <p>Про це у своїй статті для <a href="https://dt.ua/">DT.UA</a> пише Тетяна Богдан, доктор економічних наук, зав.відділом державних фінансів Експертно-аналітичного центру Growford Institute. За її словами, відносно доходів бюджету державний і гарантований державою борг на жовтень ц.р. становив 216% і все ще перевищував гранично допустимий рівень боргу (200% доходів). </p>
      <p>"В Україні відношення короткострокового зовнішнього боргу до валових міжнародних резервів на кінець другого кварталу 2019 р. становило 215,3% і характеризувалося спадною динамікою. Але навіть ці зміни не забезпечували досягнення гранично допустимого рівня (100%)", — відзначає експерт.</p>
      <p>Автор вказує, що проблеми боргової стійкості державних фінансів і міжнародної платоспроможності нашої країни досі актуальні: Україна порушує критерії боргової стійкості за трьома з п'яти ключових індикаторів — за відношенням державного боргу до ВВП і до доходів бюджету та за відношенням короткострокового зовнішнього боргу до міжнародних резервів. А низхідна динаміка відносних боргових показників у 2018–2019 рр. пояснюється в основному покращенням макроекономічної ситуації в Україні.</p>
      <p>Детальніше про стан української економіки читайте в статті Тетяни Богдан "<a href="https://dt.ua/finances/borgove-visnazhennya-329840_.html"><b>Боргове виснаження</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>