<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140103-visnovok_vrp_schodo_vdoskonalennya_poryadku_prityagnennya_do.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-18T13:58:00+00:00"/>
    <meta property="og:title" content="Висновок ВРП щодо вдосконалення порядку притягнення до відповідальності суддів"/>
    <meta property="og:description" content="Вища рада правосуддя вважає, що законопроект № 2271 може завдати шкоди авторитету правосуддя та є загрозою незалежності суддів."/>
  </head>
  <body>
    <article>
      <h1>Висновок ВРП щодо вдосконалення порядку притягнення до відповідальності суддів</h1>
      <address>
        <time datetime="2019-11-18T13:58:00+00:00">18 Nov 2019, 13:58</time>
      </address>
      <p>
        <i>
          <b>Вища рада правосуддя вважає, що законопроект № 2271 «Про внесення змін до Закону України «Про судоустрій і статус суддів» щодо вдосконалення порядку притягнення до дисциплінарної відповідальності суддів» може завдати шкоди авторитету правосуддя та є загрозою незалежності суддів.</b>
        </i>
      </p>
      <p>Про це йдеться у <a href="https://hcj.gov.ua/doc/doc/770">консультативному висновку</a> Вищої ради правосуддя, ухваленого 14 листопада, передає <a href="https://zib.com.ua/ua/../../">«Закон і Бізнес».</a></p>
      <p>Вища рада правосуддя у консультативному висновку зазначає, що статтею 126 Конституції України визначено підстави для звільнення судді, перелік яких є вичерпним. При цьому частиною другою статті 106 Закону України «Про судоустрій і статус суддів» вже врегульовано питання притягнення до дисциплінарної відповідальності судді у разі, коли скасоване або змінене рішення ухвалено внаслідок умисного порушення норм права чи неналежного ставлення до службових обов’язків.</p>
      <p>У консультативному висновку ВРП також наголошується, що використання факту скасування рішення нижчої інстанції судом вищої інстанції як основи для встановлення незаконності цього рішення не відповідає європейським стандартам.</p>
      <p>Вища рада правосуддя на обґрунтування свого висновку посилається на низку документів європейських інституцій, у тому числі на Європейську хартію про статус суддів, висновки Консультативної ради європейських суддів, висновки Венеційської комісії тощо.</p>
      <p>Дисциплінарне провадження щодо судді має здійснюватися з урахуванням конституційного принципу незалежності суддівської діяльності, відповідно до якого дисциплінарне провадження не може бути спрямоване на оцінку судових рішень суддів, які можуть піддаватися критиці лише шляхом оскарження відповідно до закону. Той факт, що рішення судді може бути переглянуто, змінено чи відмінено апеляційною інстанцією, не може бути підставою для притягнення судді до дисциплінарної відповідальності.</p>
      <p>Не відповідає міжнародним стандартам у цій сфері і передбачена законопроектом пряма залежність дисциплінарної відповідальності суддів від негативного рішення Європейського суду з прав людини у конкретній справі.</p>
      <p>Так, Венеційська комісія у своїх висновках зазначила, що відповідальність суддів є допустимою лише за умови свідомого (умисного або з огляду на грубу недбалість) вчинення відповідного проступку. Тому відповідальність суддів, спричинена негативним рішенням Європейського суду з прав людини, повинна ґрунтуватися виключно на висновку національного суду про наявність умислу або грубої недбалості в діях судді. Рішення Європейського суду з прав людини не може використовуватися як єдина підстава для відповідальності суддів.</p>
      <p>Помилкові рішення необхідно оскаржувати в межах апеляційного провадження, а не притягати суддів до індивідуальної відповідальності, крім випадків, коли помилка виникла внаслідок умислу або грубої недбалості з боку судді.</p>
      <p>У Консультативному висновку Вища рада правосуддя нагадує, що дисциплінарне провадження щодо судді має здійснюватися з урахуванням конституційного принципу незалежності суддівської діяльності, відповідно до якого дисциплінарне провадження не може бути спрямоване на оцінку судових рішень суддів, які можуть піддаватися критиці лише шляхом оскарження відповідно до закону. Той факт, що рішення судді може бути переглянуто, змінено чи відмінено апеляційною інстанцією, не може бути підставою для притягнення судді до дисциплінарної відповідальності.</p>
      <p>Орган, що здійснює дисциплінарне провадження стосовно судді, не уповноважений перевіряти законність судового рішення, при цьому зобов’язаний перевірити дії судді під час ухвалення такого рішення у частині допущення свавілля, недбалості чи інших порушень, які мають наслідком відповідальність судді, визначену законом.</p>
      <related>
        <h4>Матеріали за темою</h4>
        <a href="https://zib.com.ua/ua/139885-chomu_nezalezhnist_sudovoi_vladi_e_odnieyu_z_klyuchovih_skla.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139781-rsu_viznala_pozitivnim_krokom_te_chomu_dva_roki_vperto_proti.html"/>
        <a href="https://zib.com.ua/ua/issue/681/"/>
        <a href="https://zib.com.ua/ua/139668-pidvischennya_vidpovidalnosti_dlya_suddiv_pershoi_instancii_.html"/>
        <a href="https://zib.com.ua/ua/issue/680/"/>
        <a href="https://zib.com.ua/ua/139673-vr_pozbavila_zizdi_zayvogo_klopotu_a_suddiv__neadekvatnoi_vi.html"/>
        <a href="https://zib.com.ua/ua/139491-koli_suddi_ne_mozhut_buti_vidpovidachami_poziciya_vs.html"/>
        <a href="https://zib.com.ua/ua/issue/678/"/>
        <a href="https://zib.com.ua/ua/139456-zaproponovano_pozbaviti_prokuroriv_mozhlivosti_tisnuti_na_su.html"/>
        <a href="https://zib.com.ua/ua/139382-chi_vistachit_3_suddyam_2_sekretariv_a_pomichnikam_obicyanok.html"/>
        <a href="https://zib.com.ua/ua/issue/677/"/>
        <a href="https://zib.com.ua/ua/139335-nardep_virishiv_navchiti_apelyaciyniy_sud_yak_treba_pracyuva.html"/>
        <a href="https://zib.com.ua/ua/138828-rsu_zastupilasya_za_pyatirichok.html"/>
        <a href="https://zib.com.ua/ua/issue/672/"/>
        <a href="https://zib.com.ua/ua/138688-obvinuvacheniy_vimagav_vipustiti_yogo_z-pid_varti_pogrozhuyu.html"/>
        <a href="https://zib.com.ua/ua/issue/671/"/>
        <a href="https://zib.com.ua/ua/138545-za_nayavnosti_sumniviv_u_bezstoronnosti_suddi_krasche_brati_.html"/>
        <a href="https://zib.com.ua/ua/issue/669/"/>
        <a href="https://zib.com.ua/ua/138570-rishennya_rsu_schodo_zayav_tkachuka_tekst.html"/>
        <a href="https://zib.com.ua/ua/138370-aktivisti_stverdzhuyut_scho_sudi_potrebuyut_dityachih_zon_i_.html"/>
        <a href="https://zib.com.ua/ua/issue/667/"/>
        <a href="https://zib.com.ua/ua/138053-u_sudah_doslidzhuvatimut_vipadki_vchinennya_umisnogo_nepravo.html"/>
        <a href="https://zib.com.ua/ua/137798-scho_ochikuvati_sudoviy_sistemi_vid_novogo_prezidenta_.html"/>
        <a href="https://zib.com.ua/ua/issue/661/"/>
        <a href="https://zib.com.ua/ua/137458-chi_mozhna_obmezhuvati_suddiv_u_pravi_buti_obranimi_ta_zabor.html"/>
        <a href="https://zib.com.ua/ua/issue/658/"/>
        <a href="https://zib.com.ua/ua/137091-vrp_konstatuvala_sumni_tendencii_do_tisku_na_suddiv_z_usih_b.html"/>
        <a href="https://zib.com.ua/ua/issue/655/"/>
        <a href="https://zib.com.ua/ua/136880-yak_reaguvati_suddi_na_viklik_do_slidstva_chi_prokuraturi_ro.html"/>
        <a href="https://zib.com.ua/ua/136823-vrp_zvernetsya_do_vr_z_privodu_zayav_nardepa.html"/>
        <a href="https://zib.com.ua/ua/136723-chomu_derzhavni_garantii_suddyam_u_vidstavci_stayut_deklarat.html"/>
        <a href="https://zib.com.ua/ua/issue/651/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>