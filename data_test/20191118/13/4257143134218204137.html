<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/18/ikonikus-targy-kerult-egy-budapesti-muzeumba-nincs-belole-tobb-foto"/>
    <meta property="og:site_name" content="infostart"/>
    <meta property="article:published_time" content="2019-11-18T13:44:00+00:00"/>
    <meta property="og:title" content="Ikonikus tárgy került egy budapesti múzeumba, nincs belőle több - fotó"/>
    <meta property="og:description" content="A Hadtörténeti Múzeumban látható hétfőtől a Gábor Áron által öntött rézágyúk egyetlen megmaradt példánya."/>
  </head>
  <body>
    <article>
      <h1>Ikonikus tárgy került egy budapesti múzeumba, nincs belőle több - fotó</h1>
      <address><time datetime="2019-11-18T13:44:00+00:00">18 Nov 2019, 13:44</time> by <a rel="author">Infostart / MTI</a></address>
      <h3>A Hadtörténeti Múzeumban látható hétfőtől a Gábor Áron által öntött rézágyúk egyetlen megmaradt példánya.</h3>
      <p>A Hadtörténeti Múzeumban látható hétfőtől a Gábor Áron által öntött rézágyúk egyetlen megmaradt példánya. A sepsiszentgyörgyi Székely Nemzeti Múzeumból érkezett ágyú és további hatvan 1848-49-es ereklye több mint fél éven át vendégeskedik Budapesten.</p>
      <p>"Gábor Áron hős volt, alakjában ott van a székely találékonyság is. Mintegy hetven löveget készített a szabadságharc alatt, de csak egy ágyúcső maradt fenn, amelyet 1906-ban Kézdivásárhelyen találták meg vízvezeték-szerelés közben. 1923-ban a Székely Nemzeti Múzeumba került, de 1971-ben Bukarestbe szállították, és csak 2010-ben tért vissza Sepsiszentgyörgyre" - mondta Kelemen Hunor, az RMDSZ elnöke, a kiállítás megnyitóján a Hadtörténeti Múzeumban.</p>
      <p>Az ágyú mellett olyan 1848-49-es forradalmi ereklyék láthatók a kamara kiállításon, mint</p>
      <ul>
        <li>Kiss Ernő tábornok nyerge,</li>
        <li>Deák Ferenc pipája,</li>
        <li>Kossuth Lajos cigarettaszipkája,</li>
        <li>Bem József sétabotja,</li>
        <li>Zathureczky István a kufsteini börtönben készített kosárkája.</li>
      </ul>
      <p>Kelemen Hunor hangsúlyozta: a most kiállított tárgyak jelentőségét az adja, hogy történelmi hőseink használták, vagy éppen ők készítették.<br/>A rézágyú a szabadságharc leverése után csaknem hatvan évvel került elő, és mielőtt 1971-ben a Román Nemzeti Történeti Múzeumba szállították, kézdivásárhelyi kisiparosok két hasonmást öntöttek, az egyik a kézdivásárhelyi, a másik a sepsiszentgyörgyi múzeum udvarára került.</p>
      <blockquote>Az eredeti ágyú csak 2010-ben, hosszas politikai előkészítés után kerülhetett vissza Sepsiszentgyörgyre.</blockquote>
      <p>"2009-ben Románia első magyar kulturális minisztere lettem, és egyik első feladatomnak neveztem meg a székely ereklye visszaszerzését. Először csak ideiglenesen sikerült, aztán 2014-ben ismét miniszter lettem, akkor tudtuk befejezni az eljárást, az adminisztrációs folyamatot. Gábor Áron már életében példa, halála után pedig legenda lett, a rézágyúról szóló népdalt már a szabadságharc alatt énekelték Erdélyben, Jókai novellát írt Gábor Áronról" - mondta Kelemen Hunor.</p>
      <blockquote>A rézágyú 2020. június 30-ig látható a Várban a 101 éves Hadtörténeti Múzeumban, ez idő alatt újítják fel a Kós Károly által tervezett Székely Nemzeti Múzeum épületét, ahová jövő nyártól visszakerül.</blockquote>
      <p>A hétfői ünnepségen jelen volt Németh Szilárd, a Honvédelmi Minisztérium parlamenti államtitkára, Vargha Mihály, a Székely Nemzeti Múzeum igazgatója, valamint Radnainé Fogarasi Katalin, a Nemzeti Örökség Intézete főigazgatója is.</p>
      <p>
        <i>Nyitókép: MTI/Soós Lajos</i>
      </p>
    </article>
  </body>
</html>