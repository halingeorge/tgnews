<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/u-hersoni-rozpochnut-robotu-z-obliku-ta-postanovki-na-balans-objektiv-jaki-majut-kulturnu-ta-hudozhnju-tsinnist"/>
    <meta property="og:site_name" content="ПІК"/>
    <meta property="article:published_time" content="2019-11-18T13:00:00+00:00"/>
    <meta property="og:title" content="У Херсоні розпочнуть роботу з обліку та постановки на баланс об'єктів, які мають культурну та художню цінність"/>
    <meta property="og:description" content="У Херсонській міській раді розпочнуть роботу з обліку та постановки на баланс об"/>
  </head>
  <body>
    <article>
      <h1>У Херсоні розпочнуть роботу з обліку та постановки на баланс об'єктів, які мають культурну та художню цінність</h1>
      <address>
        <time datetime="2019-11-18T13:00:00+00:00">18 Nov 2019, 13:00</time>
      </address>
      <p>У Херсонській міській раді розпочнуть роботу з обліку та постановки на баланс об'єктів, які мають культурну та художню цінність. Про це повідомляють у прес-службі Херсонської міськради.</p>
      <p>Про це домовились на публічній консультації з приводу збереження арт-об'єкту на головній пішохідній вулиці міста, яку 13 листопада 2019 року організувала ГО "Центр UA".</p>
      <p>На зустрічі представники/ці місцевої влади, виконавчих органів міської ради, громадських організацій та небайдужі мешканці обговорили проблему відсутності у Херсоні практики обліку та збереження мистецької та історичної спадщини. Увага, зокрема, була приділена арт-об'єкту на вул. Суворова, створеного місцевим скульптором зі стовбура засохлого дерева, який сьогодні потребує термінової реставрації.</p>
      <p>За словами голови БФ «Захист» Лариси Польської, арт-об'єкт створювався за рахунок власних коштів Заслуженого художника України Миколи Гепарда.</p>
      <p>«Являючись пам'яткою культурної спадщини міста, він не взятий на баланс ні обласною, ні міською владою, а тому його неможливо реставрувати. Окрім того, немає висновку спеціалістів, яким чином проводити реставраційні та захисні роботи. Херсон ризикує втратити унікальний арт-об'єкт, що має всі шанси стати візитівкою міста, а у місті так і не з'явиться розуміння важливості збереження культурної спадщини, що призводить до численних надбудов над історичними будівлями, хаотичного ремонту історичних пам'яток та відсутності контролю за цими процесами», - зазначила Лариса Польська.</p>
      <p>Начальник сектору розвитку туризму управління культури Херсонської міськради Лілія Заболотна зауважила, зі свого боку, що міська рада не має прописаного механізму взяття на баланс таких пам'яток.</p>
      <p>«Але разом з тим, ми можемо звернутися до органу охорони культурної спадщини вищого рівня з проханням внести арт-об'єкт на вул.Суворова до переліку пам'яток культурної спадщини», - зауважила вона.</p>
      <p>Депутат Суворівської районної у м.Херсоні ради Олександр Букалов звернув увагу на те, що механізм, про який іде мова прописаний у постанові Кабінету Міністрів України №1760 від 27 грудня 2001 року.</p>
      <p>Процитувавши витяг із постанови, депутат звернув увагу, зокрема, на те, що об'єкти культурної спадщини місцевого значення повинні відповідати критерію автентичності, а також одному з таких критеріїв:</p>
      <p>- мали вплив на розвиток культури, архітектури, містобудування, мистецтва певного населеного пункту чи регіону;</p>
      <p>- пов'язані з історичними подіями, віруваннями, життям і діяльністю видатних людей певного населеного пункту чи регіону;</p>
      <p>- є творами відомих архітекторів або інших митців;</p>
      <p>- є культурною спадщиною національної меншини чи регіональної етнічної групи.</p>
      <p>«Арт-об'єкт, який ми сьогодні обговорюємо, досить чітко під падає під більшість із цих критеріїв», - підкреслив Олександр Букалов.</p>
      <p>В.о. заступника міського голови Андрій Щербина зауважив, що у міської влади є усі повноваження звернутися до органу охорони культурної спадщини вищого рівня щодо внесення арт-об'єкту на вул.Суворова до Державного реєстру нерухомих пам'яток України.</p>
      <p>«Це дасть нам можливість не лише його зберегти, а й вибудувати роботу по збереженню культурної та історичної спадщини міста. І звісно, його потрібно буде взяти на баланс», - зазначив Андрій Щербина.</p>
      <p>Лариса Польська, зі свого боку, наголосила, що фонд «Захист» готовий стати фінансовим оператором та розпочати збір коштів на реставрацію арт-об'єкту.</p>
      <p>«Але для цього ми повинні знати, яка сума нам потрібна і, власне, які роботи треба проводити. Але для того, щоб їх проводити, треба взяти арт-об'єкт на баланс. Тому будемо сподіватися, що спільними зусиллями нам вдасться досягти бажаного», - зазначила вона.</p>
      <p>На завершення заходу представник ГО "Центр UA" Сергій Нікітенко наголосив, що робота над проблемою продовжуватиметься і після консультації.</p>
      <p>"За результатами сьогоднішнього обговорення, ми - найперше - проконтролюємо, чи звернулася міська влада до органу охорони культурної спадщини Херсонської ОДА щодо внесення арт-об'єкту на вул.Суворова до Державного реєстру нерухомих пам'яток України. Далі цю практику буде можливо застосовувати і до інших, не менш важливих для міста об'єктів", - наголосив він.</p>
      <related>
        <h4>Новини по темі</h4>
        <a href="https://pik.ua/news/url/u-hersoni-vidbudetsja-festival-prizma-majsternja-molodih-mittsiv"/>
        <a href="https://pik.ua/photos/url/u-hersoni-vidbulasja-karnavalna-hoda-fotoreportazh"/>
        <a href="https://pik.ua/news/url/fotovistavka-u-hersoni-nagadaje-pro-realiji-ukrajinskogo-suspilstva"/>
      </related>
    </article>
  </body>
</html>