<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640522/%D8%B3%D9%87%D9%85-%DB%B2%DB%B5-%D8%AF%D8%B1%D8%B5%D8%AF%DB%8C-%D8%A8%D9%86%D8%B2%DB%8C%D9%86-%D8%AF%D8%B1-%D8%B3%D8%A8%D8%AF-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T13:03:00+00:00"/>
    <meta property="og:title" content="سهم ۲.۵ درصدی بنزین در سبد خانوار"/>
    <meta property="og:description" content="معاون وزیر اقتصاد سهم بنزین در سبد خانوار را ۲.۵درصد عنوان کرد و گفت:این یعنی افزایش نرخ بنزین فقط۲.۵درصد اقتصاد یک خانواده را تحت تاثیر قرار می‌دهد."/>
  </head>
  <body>
    <article>
      <h1>
        <a href="https://www.bultannews.com/fa/news/640522/%D8%B3%D9%87%D9%85-%DB%B2%DB%B5-%D8%AF%D8%B1%D8%B5%D8%AF%DB%8C-%D8%A8%D9%86%D8%B2%DB%8C%D9%86-%D8%AF%D8%B1-%D8%B3%D8%A8%D8%AF-%D8%AE%D8%A7%D9%86%D9%88%D8%A7%D8%B1">سهم ۲.۵ درصدی بنزین در سبد خانوار</a>
      </h1>
      <h2>معاون وزیر اقتصاد سهم بنزین در سبد خانوار را ۲.۵درصد عنوان کرد و گفت:این یعنی افزایش نرخ بنزین فقط۲.۵درصد اقتصاد یک خانواده را تحت تاثیر قرار می‌دهد.</h2>
      <address><time datetime="2019-11-18T13:03:00+00:00">18 Nov 2019, 13:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، معاون وزیر اقتصاد<b> سهم بنزین</b> در سبد خانوار را ۲.۵ درصد عنوان کرد و گفت: این یعنی افزایش <b>نرخ بنزین</b> فقط ۲.۵ درصد اقتصاد یک خانواده را تحت تاثیر قرار می‌دهد. از سوی دیگر در صورت صادرات روزانه ۱۰ میلیون لیتر بنزین، ۱۴ هزار میلیارد تومان درآمد برای کشور ایجاد می‌شود.</p>
      <p>به گزارش ایسنا، محمدعلی دهقان دهنوی اظهار کرد: به طور متوسط روزانه ۱۰۰ میلیون لیتر بنزین در کشور تولید می‌شود. اگر بتوانیم ۱۰ میلیون لیتر از میزان مصرف سوخت بکاهیم و با نرخ ۵۰۰۰ تومان در خلیج فارس بفروشیم، با در نظر گرفتن تفاوت با نرخ داخل کشور، روزانه حدود چهار میلیارد تومان و سالانه ۱۴ هزار میلیارد تومان درآمد حاصل می‌شود.</p>
      <p>وی گفت: در حال حاضر، شرایط اقتصادی مردم به گونه‌ای نیست که بتوانند نرخ ۵۰۰۰ تومان بابت هزینه بنزین را تحمل کنند و هدف فعلی سیاست اقتصادی دولت بر این است که توزیع سوخت با نرخی عادلانه‌تر صورت گیرد.</p>
      <p>نزخ بنزین در کشورهای همسایه</p>
      <p>دهقان دهنوی که شامگاه گذشته در برنامه گفت‌وگوی ویژه خبری سخن می‌گفت، اظهار کرد: نرخ هر لیتر بنزین در عربستان ۶۲۰۰ تومان، در امارات ۶۴۰۰ تومان، در افغانستان ۷۰۰۰ تومان، در پاکستان ۸۰۰۰ تومان، در ترکیه ۱۳ هزار و ۲۰۰ تومان و در کشورهای پیشرفته‌ای مانند هلند و سوئد ۲۰ هزار تومان و در ترکمنستان حدود ۵۰۰۰ تومان به پول ایران فروخته می‌شود.</p>
      <p>معاون وزیر اقتصاد سهم بنزین در سبد خانوار را به طور متوسط ۲.۵ درصد عنوان کرد و افزود:‌ این یعنی افزایش نرخ بنزین فقط ۲.۵ درصد اقتصاد یک خانواده را تحت تاثیر قرار می‌دهد.</p>
      <p>او با بیان اینکه افزایش نرخ بنزین به معنای گرانی سایر خدمات نیست، افزود:‌ اگر نرخ بنزین ۵۰ درصد افزایش یابد به این معنا نیست که نرخ خدمات حمل و نقل جاده هم ۵۰ درصد افزایش می‌یابد، باید بررسی کرد که سهم بنزین چند درصد از این خدمات را شامل می‌شود.</p>
      <p>قیمت واقعی بنزین ۵۰۰۰ تومان است</p>
      <p>دهقان دهنوی تصریح کرد: کمی قبل‌تر ‌بنزین ۵۰۰۰ تومانی را با هزار تومان به مردم عرضه می‌کردیم حال می‌خواهیم تفاوت ۴۰۰۰ تومانی را عادلانه میان مردم تقسیم کنیم. روش عادلانه این است که به قشر ضعیف‌تر یارانه‌ بیشتری اختصاص یابد به این نوع تقسیم «سود باز توزیع درآمد» می‌گویند.</p>
      <p>معاون اقتصادی وزیر اقتصاد گفت: طبق این روش، آنها که از سطح درآمد بالاتری برخوردارند باید هزینه بیشتری برای سوخت بدهند. ولی کم درآمدها به درآمد می‌رسند، طبق الگوی ارائه شده دولت ‌هر خانوار چهار نفره ماهانه ۱۷۲ هزار تومان یارانه بنزین دریافت خواهد کرد. البته ۶۰ لیتر هم سهمیه بنزین برای یک خودرو دریافت می‌کند.</p>
      <p>دهقان دهنوی اضافه کرد:‌ وقتی سوخت گران شود مردم به خرید خودروهای ارزان ترغیب می‌شوند و خودروسازها هم در صدد ارتقای سطح خط تولید خود بر می‌آیند تا خودروهای کم مصرف تولید کنند؛ به این ترتیب سوخت کمتری مصرف می‌شود و هوا کمتر آلوده خواهد شد.</p>
      <p>وی گفت: طبق قانون هدفمندی یارانه‌ها دولت می‌توانست ۲۰ درصد از محل افزایش نرخ بنزین را برای جبران کسری بودجه خود بردارد، اما این کار صورت نگرفت، پس دولت هیچ نفعی از این جریان نمی‌برد.</p>
    </article>
  </body>
</html>