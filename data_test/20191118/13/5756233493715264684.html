<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622155/%D8%AF%D8%B3%D8%AA%D9%88%D8%B1-%D8%B1%DB%8C%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A8%D9%87-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7-%D8%AD%D8%AA%DB%8C-%D8%AA%D9%82%D8%A7%D8%B6%D8%A7%DB%8C-%DA%AF%D8%B1%D8%A7%D9%86%DB%8C-%D9%87%D9%85-%D9%86%D8%AF%D9%87%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T13:19:00+00:00"/>
    <meta property="og:title" content="دستور رییس‌جمهور به دستگاه‌ها: حتی تقاضای گرانی هم ندهید"/>
    <meta property="og:description" content="وزیر صنعت با اشاره به اینکه رئیس جمهور اعلام کرده که حتی نباید تقاضای افزایش قیمت شود، گفت: در صورتی که تقاضایی برای افزایش قیمت داشته باشیم حتما ستاد تنظیم بازار آن را نخواهد پذیرفت."/>
  </head>
  <body>
    <article>
      <h1>دستور رییس‌جمهور به دستگاه‌ها: حتی تقاضای گرانی هم ندهید</h1>
      <address>
        <time datetime="2019-11-18T13:19:00+00:00">18 Nov 2019, 13:19</time>
      </address>
      <p>
        <i>وزیر صنعت با اشاره به اینکه رئیس جمهور اعلام کرده که حتی نباید تقاضای افزایش قیمت شود، گفت: در صورتی که تقاضایی برای افزایش قیمت داشته باشیم حتما ستاد تنظیم بازار آن را نخواهد پذیرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا رحمانی در جلسه ستاد تنظیم بازار با تاکید بر اینکه هیچ افزایش قیمتی در کالاها نخواهیم داشت، گفت: باید با نصب بنر متخلفین را به مردم معرفی کرد تا مردم از این طریق بدانند که که این فرد در حق آنها اجحاف کرده است.</p>
      <p>وزیر صنعت، معدن و تجارت بیان داشت: البته این کار غیر از اعمال جرایم معمول برای یک متخلف است و سازمان تعزیرات و قوه قضائیه بهتر می‌دانند که چگونه از ظرفیت قوانین در راستای معرفی متخلفین استفاه کنند.</p>
      <p>وی با بیان اینکه معرفی متخلفین می‌تواند به یک فرهنگ تبدیل شود، افزود: همه باید بدانند که حقوق مردم برای ما مهم است و با توجه به بیانات رهبر انقلاب و تاکید رئیس جمهور به هیچ عنوان افزایش قیمت را نمی‌پذیریم.</p>
      <p>رحمانی با بیان اینکه جلوگیری از افزایش قیمت ‌ها را از خودمان شروع کردیم، بیان داشت: براین اساس اعلام شد تا مجوز افزایش قیمت دستگاه‌های دولتی حتی اگر در روزهای قبل این مجوز گرفته شده لغو شود.</p>
      <p>وی بیان داشت: ممکن است در زمانی مناسب مجوز افزایش قیمت برای این دستگاه‌ها صادر و یا ممکن است هیچ‌گاه مجوز افزایش قیمتی صادر نشود.</p>
      <p>وزیر صنعت، معدن و تجارت با بیان اینکه رئیس جمهور روز گذشته در جلسه هیئت دولت به همه وزرای دولت ابلاغ کرد که حتی نباید تقاضای افزایش قیمت شود، گفت: بنابراین حتی اگر درخواستی برای افزایش قیمت صورت گیرد که با توجه به اعلام رئیس جمهور تقاضای افزایش قیمت نباید داشته باشیم، حتما ستاد تنظیم بازار آن را نخواهد پذیرفت.</p>
      <p>وی با اشاره به اینکه تاکید ما همیشه بر این موضوع بوده است که روند کنترل قیمت‌ها از مرحله تولید باید انجام شود، گفت: یکی از دلایل ایجاد سامانه ها دستیابی به همین هدف بوده که با توجه به شرایط فعلی باید روند تکمیل سامانه‌ها سریع‌تر انجام شود.</p>
      <p>رحمانی با اشاره به برگزاری جلسات روزانه تنظیم بازار بیان داشت: در این جلسات سهمیه‌های مختلف بنزین مورد بررسی قرار می‌گیرد و اگر لازم باشد سهمیه برخی افزایش و برخی ممکن است کاهش یابد، همچنین عده‌ای که از قلم افتاده‌اند در این جلسات در مورد آنها تصمیم‌گیری و مشمول طرح جدید بنزین خواهند شد.</p>
      <p>وزیر صنعت، معدن و تجارت اظهار داشت: در این جلسات تمام تلاش خود را خواهیم کرد که مردم متحمل کمترین آسیب از افزایش قیمت بنزین شوند.</p>
    </article>
  </body>
</html>