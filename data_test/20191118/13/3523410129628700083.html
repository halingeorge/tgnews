<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640531/%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%B3%D9%88%D8%AE%D8%AA-%D8%B3%D9%88%D8%A7%D8%B1%DB%8C%E2%80%8C%D9%87%D8%A7%DB%8C-%DA%A9%D8%B1%D8%A7%DB%8C%D9%87-%D8%A8%D8%AF%D9%88%D9%86-%D8%B3%D9%82%D9%81"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-18T13:27:00+00:00"/>
    <meta property="og:title" content="سهمیه‌بندی سوخت سواری‌های کرایه بدون سقف"/>
    <meta property="og:description" content="رئیس سازمان راهداری و حمل و نقل جاده‌ای اعلام کرد که سهمیه‌بندی بنزین سواری‌های کرایه عمومی به گونه‌ای برنامه‌ریزی شده که پس از ..."/>
  </head>
  <body>
    <article>
      <h1>
        <a href="https://www.bultannews.com/fa/news/640531/%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%B3%D9%88%D8%AE%D8%AA-%D8%B3%D9%88%D8%A7%D8%B1%DB%8C%E2%80%8C%D9%87%D8%A7%DB%8C-%DA%A9%D8%B1%D8%A7%DB%8C%D9%87-%D8%A8%D8%AF%D9%88%D9%86-%D8%B3%D9%82%D9%81">سهمیه‌بندی سوخت سواری‌های کرایه بدون سقف</a>
      </h1>
      <h2>رئیس سازمان راهداری و حمل و نقل جاده‌ای اعلام کرد که سهمیه‌بندی بنزین سواری‌های کرایه عمومی به گونه‌ای برنامه‌ریزی شده که پس از ...</h2>
      <address><time datetime="2019-11-18T13:27:00+00:00">18 Nov 2019, 13:27</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبدالهاشم حسن‌نیا - معاون وزیر راه و شهرسازی گفت: در حوزه خودروهای حمل و نقل عمومی مانند سواری‌های کرایه بین شهری دو ماه به صورت آزمایشی پیمایش آن‌ها رصد می‌شود و پس از دو ماه براساس پیمایشی که انجام داده‌اند به آن‌ها بنزین با قیمت لیتری ۱۵۰۰ تومان داده می‌شود و در این شرایط ممکن است سهمیه سوخت یک خودرو تا بیش از ۱۵۰۰ لیتر هم برسد.</p>
      <p>وی در پاسخ به سوالی مبنی بر اینکه با توجه به شارژ شدن کارت سوخت سواری‌های کرایه عمومی از آذرماه، این رانندگان برای تأمین سوخت‌شان در شش روز پایانی آبان‌ماه چه کاری باید انجام دهند، افزود: رانندگان تحمل کنند چرا که برای شارژ کارت سوخت آن‌ها شش روز پایانی آبان‌ماه را نیز در نظر گرفته‌ایم و هیچ مشکلی در این زمینه بوجود نخواهد آمد. همچنین در ماه‌های بعدی به غیر از ارائه سوخت مناسب براساس پیمایش انجام شده آن‌ها خدماتی که تاکنون به رانندگان کامیون با ماشین‌های باری دیگر داده‌ایم نیز به سواری‌های کرایه عمومی نیز تعلق می‌گیرد.</p>
      <p>رئیس سازمان راهداری و حمل و نقل جاده‌ای ادامه داد: به عنوان مثال رانندگان کامیون طی یک سال گذشته براساس پیمایشی که انجام می‌دادند دو حلقه لاستیک دریافت می‌کردند که البته با نرخ دولتی بود. همچنین در سال گذشته حدود ۷۰۰ هزار نفر رانندگان و همسران آن‌ها را خط پوشش بیمه قرار دادیم و امسال نیز دو فرزند آن‌ها بیمه شدند. این نوع خدمات نیز برای رانندگان دیگر وسایل حمل و نقل عمومی در نظر گرفته شده است.</p>
      <p>حسن‌نیا همچنین در خصوص آخرین وضعیت راه‌های کشور با توجه به بارش باران و برف اعلام کرد: همکاران ما در ادارات کل راهداری و حمل و نقل جاده‌ای در اکثر استان‌ها در حالت آماده باش قرار دارند و هیچ مشکلی در زمینه راه‌های اصلی و فرعی کشور وجود ندارد.</p>
    </article>
  </body>
</html>