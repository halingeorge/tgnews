<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/iqholding_ta_programa_rozvytku_oon_rozshyryuyut_svoyu_spivpratsyu_331009.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T13:56:00+00:00"/>
    <meta property="og:title" content="IQholding та Програма розвитку ООН розширюють свою співпрацю"/>
    <meta property="og:description" content="IQholding та Програма розвитку ООН розширюють свою співпрацю із розвитку підприємництва на сході України."/>
  </head>
  <body>
    <article>
      <h1>IQholding та Програма розвитку ООН розширюють свою співпрацю</h1>
      <h2>IQholding та Програма розвитку ООН розширюють свою співпрацю із розвитку підприємництва на сході України.</h2>
      <address>
        <time datetime="2019-11-18T13:56:00+00:00">18 Nov 2019, 13:56</time>
      </address>
      <p>Львівська компанія ТзОВ «АйКю Холдинг» (IQholding) вкотре стала переможцем конкурсу на виконання навчальних програм для Програми ООН з відновлення та розбудови миру.</p>
      <p>Цього разу підписано аж дві угоди – на проведення навчальної програми з розвитку навичок підприємництва та на проведення серії бізнес-тренінгів з розвитку бізнесу та практичних аспектів підприємницької діяльності.</p>
      <p>Навчання розраховані для внутрішньо переміщених осіб та місцевого населення Донецької, Луганської областей (територій, що контролюються урядом України), а також Запорізької області.</p>
      <figure>
        <img src="https://galinfo.com.ua/media/gallery/intxt/f/2/f2_1541c.jpg"/>
        <figcaption>IQholding та Програма розвитку ООН розширюють свою співпрацю із розвитку підприємництва на сході України.</figcaption>
      </figure>
      <p>Тренінги мають на меті посилити підприємницьку діяльність місцевого населення, підвищити активність ВПО, навчити учасників, як ефективно керувати мікро, малим та середнім бізнесом, як будувати ефективні бізнес-процеси та налагоджувати стратегії для забезпечення стійкого зростання власного бізнесу.</p>
      <p><b>Програма з розвитку навичок підприємництва</b> (листопад-грудень 2019) передбачає 10 п’ятиденних бізнес-тренінгів, результатом яких повинна стати детальна розробка щонайменше одного бізнес-плану кожним слухачем на основі обраних бізнес-ідей. Кожному слухачеві буде надана можливість представити та захистити свій бізнес-проєкт перед групою та отримати зворотний зв’язок від тренерів-експертів. Крім того, учасники дізнаються, як продавати свої товари та послуги, будувати ефективну рекламну кампанію.</p>
      <p><b>Серія бізнес-тренінгів з розвитку бізнесу та практичних аспектів підприємницької діяльності </b>(грудень 2019) передбачає 12 тренінгів двох видів: «Практичні аспекти підприємницької діяльності для мікро, малого і середнього бізнесу Донецької, Луганської та Запорізької областей» та «Бар’єри зростання та основи стратегічного розвитку для мікро, малого та середнього бізнесу».</p>
      <figure>
        <img src="https://galinfo.com.ua/media/gallery/intxt/f/1/f1_417ed.jpg"/>
        <figcaption>IQholding та Програма розвитку ООН розширюють свою співпрацю із розвитку підприємництва на сході України.</figcaption>
      </figure>
      <p>Навчальні програми охоплять близько 500 учасників із дев’яти міст (Краматорськ, Маріуполь, Покровськ, Кремінна, Сєвєродонецьк, Бердянськ, Мелітополь, Приморськ, Токмак). Слухачі отримають знання про те, як розпочати власний бізнес, як обрати сферу ділової активності, створити бізнес-план, зареєструвати, а також ефективно ним керувати.</p>
      <p>Участь у навчанні для відібраних учасників є безкоштовною. ПРООН повністю відшкодовує усі необхідні видатки, пов’язані із навчанням.</p>
      <p>Команда IQholding уже не вперше співпрацюватиме з ПРООН. У 2015-2017рр. та 2019р. успішно виконані різноманітні навчальні програми з розвитку навичок підприємництва та розвитку бізнесу. За їх результатами понад 4300 осіб отримали знання, необхідні для започаткування та розвитку власної справи.</p>
      <p>Фаховість залучених провідних тренерів з усієї України, що мають великий теоретичний і практичний досвід у сфері підприємництва, застосування авторських навчальних програм та методик, а також величезний багаж знань у проведенні тренінгових навчань – є тими ключовими перевагами компанії, які дозволяють їй успішно реалізовувати такі важливі та відповідальні проєкти.</p>
      <p>Лінк на сайт: <a href="http://galinfo.com.ua/go/aHR0cDovL2lxaG9sZGluZy5jb20udWE=">http://iqholding.com.ua</a></p>
      <p>
        <b>Довідка:</b>
      </p>
      <p>В рамках Програми ООН із відновлення та розбудови миру з 2015 року на сході України надаються малі бізнес-гранти на створення, відновлення та розвиток ММСП. Метою програми є економічне відновлення регіонів, що постраждали від конфлікту, підтримка підприємництва, сприяння працевлаштуванню та підвищення спроможності ВПО і місцевого населення до самостійної генерації доходів.</p>
      <p>Загалом, за час існування програми, гранти було надано на реалізацію 649 бізнес-проектів, завдяки яким створено більше двох тисяч робочих місць. 7,5 тисяч людей пройшли тренінги з навичок підприємництва, підвищення кваліфікації та розвитку бізнесу. В цілому ж, в рамках різних активностей Програми ООН із відновлення та розбудови миру було створено майже 3,5 тис робочих місць в 8 регіонах України.</p>
      <p>Програму ООН із відновлення та розбудови миру реалізують чотири агентства ООН: Програма розвитку ООН (ПРООН), Структура ООН з питань ґендерної рівності та розширення прав і можливостей жінок (ООН Жінки), Фонд ООН у галузі народонаселення (UNFPA) і Продовольча та сільськогосподарська організація ООН (ФАО). Програму підтримують одинадцять міжнародних партнерів: Європейський Союз, Європейський інвестиційний банк, а також уряди Великої Британії, Данії, Канади, Нідерландів, Норвегії, Польщі, Швеції, Швейцарії та Японії.</p>
    </article>
  </body>
</html>