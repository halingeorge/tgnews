<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39754/%D9%85%D8%A4%D8%B3%D8%B3%D9%87-%D8%A2%D9%85%D9%88%D8%B2%D8%B4%E2%80%8C%D9%87%D8%A7%DB%8C-%D8%AA%D8%AE%D8%B5%D8%B5%DB%8C-%D8%B5%D9%86%D8%B9%D8%AA-%D8%A2%D8%A8-%D9%88-%D8%A8%D8%B1%D9%82-%D8%B4%D8%B1%D9%88%D8%B9-%D8%A8%D9%87-%DA%A9%D8%A7%D8%B1-%DA%A9%D8%B1%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-18T13:00:00+00:00"/>
    <meta property="og:title" content="مؤسسه آموزش‌های تخصصی صنعت آب و برق شروع به کار کرد"/>
    <meta property="og:description" content="معاون تحقیقات و منابع انسانی وزیر نیرو، از آغاز فعالیت مؤسسه آموزش‌های تخصصی صنعت آب و برق با عنوان و رویکرد جدید خبر داد."/>
  </head>
  <body>
    <article>
      <h1>مؤسسه آموزش‌های تخصصی صنعت آب و برق شروع به کار کرد</h1>
      <address><time datetime="2019-11-18T13:00:00+00:00">18 Nov 2019, 13:00</time> by <a rel="author">پایگاه خبری صنعت برق - برق نیوز BarghNews</a></address>
      <p><i>معاون تحقیقات و منابع انسانی وزیر نیرو، از آغاز فعالیت مؤسسه آموزش‌های تخصصی صنعت آب و برق با عنوان و رویکرد جدید خبر داد. </i>به گزارش <a href="https://barghnews.com/">برق نیوز</a>،"محمد صالح اولیا" ، افزود: بعد از مصوبه شورای عالی اداری در سال ۱۳۹۶ با موضوع تعیین تکلیف مؤسسات آموزش عالی علمی – کاربردی وابسته به دستگاه‌های اجرایی کشور، به‌منظور حفظ و توسعه آموزش‌های تخصصی در وزارت نیرو، توافق‌نامه‌ای بین سازمان اداری و استخدامی کشور و وزارت نیرو امضا شد. وی ادامه داد: تغییر نام مؤسسه آموزش عالی علمی – کاربردی صنعت آب و برق به "مؤسسه آموزش‌های تخصصی صنعت آب و برق – وزارت نیرو"، هدف‌گذاری و برنامه‌ریزی برای استقرار نظام ارزیابی و ارتقای مهارت‌های فنی و صلاحیت حرفه‌ای متصدیان امور تخصصی برون‌سپاری شده وزارت نیرو، کوچک‌سازی ساختاری و کاهش حجم نیروی انسانی مؤسسه بر اساس ساختار تشکیلاتی جدید و تقویت بخش خصوصی دارای صلاحیت جهت اجرای آموزش‌های کوتاه مدت صنعت آب و برق از جمله جزئیات مطرح شده در این توافق‌نامه است. علیا اظهار کرد: پس از آن نیز جلسات متعددی با سازمان امور اداری و استخدامی کشور داشتیم که در نهایت بر اساس توافق‌نامه فوق، مقرر شد در چارچوب مصوبه شورای عالی اداری روی آموزش‌های تخصصی صنعت آب و برق تمرکز کنیم. معاون تحقیقات و منابع انسانی وزیر نیرو گفت: با نگرش توانمندسازی پرسنل وزارت نیرو در چارچوب وظایف این وزارتخانه، ماموریت‌های جدید از جمله تایید صلاحیت حرفه‌ای نیروی انسانی پیمانکاران در برنامه‌کاری این مؤسسه قرار گرفته که بر اساس آن، فعالیت در بخش‌های فنی و تخصصی صنعت آب و برق منوط به اخذ گواهینامه صلاحیت حرفه‌ای خواهد بود. اولیا با اشاره به برنامه‌ریزی برای گسترش و توسعه مباحث فناوری و ارتباط با شرکت‌های دانش‌بنیان از طریق راه‌اندازی پارک فناوری در وزارت نیرو، افزود: با راه‌اندازی پارک فناوری در وزارت نیرو، این مؤسسه می‌تواند به عنوان ایفاگر نقش شبکه‌ای، ارتباط مناسبی با شرکت‌های فناور و دانش‌بنیان در کشور برقرار کند. وی، پرورش نیروی انسانی توانمند وزارت نیرو را چشم‌انداز طرح تغییر رویکرد مؤسسه آموز‌ش‌های تخصصی صنعت آب و برق دانست و گفت: نقش نیروی انسانی در اجرای برنامه‌ها و ارتقای عملکرد واحد‌ها بسیار تعیین‌کننده است که اگر مورد توجه قرار گیرد در مواجهه با اکثر مشکلاتی که با آن مواجه هستیم، کارگشا خواهد بود. معاون تحقیقات و منابع انسانی وزیر نیرو با بیان اینکه توانمندسازی نیروی انسانی دارای دو بعد انگیزش و دانش است، خاطرنشان کرد: در تلاش هستیم تا با چابک‌سازی ساختار مؤسسه به اهداف موردنظر دست یابیم، علاوه بر اینکه در بسیاری از فعالیت‌ها از ظرفیت‌های بخش خصوصی نیز استفاده خواهیم کرد. "خلیل بانان‌علی‌عباسی"، سرپرست موسسه آموزش‌های تخصصی صنعت آب و برق وزارت نیرو نیز گفت: در راستای اجرای توافق‌نامه استمرار فعالیت موسسه، در حال بازنگری ساختار و وظایف سازمانی همسو با اهداف و ماموریت‌های مندرج در توافق‌نامه هستیم. وی اظهار امیدواری کرد، با همکاری‌های مشترک شرکت‌های تابعه و وابسته وزارت نیرو و با تلاش در راستای رشد توانمندی‌های کارکنان صنعت آب و برق، ارتقا و پایداری خدمات‌رسانی به مردم صورت گیرد.</p>
    </article>
  </body>
</html>