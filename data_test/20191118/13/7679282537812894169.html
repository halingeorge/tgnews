<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-korea-masters-badminton-tournament-saina-nehwal-tournament-se-hatin-srikanth-par-tiki-hogi-nazar-2856112.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T13:11:55+00:00"/>
    <meta property="og:title" content="Korea Masters: टूर्नामेंट से हटीं सायना नेहवाल, श्रीकांत पर होगी नजर"/>
    <meta property="og:description" content="फॉर्म में वापसी करने वाले किदांबी श्रीकांत मंगलवार से यहां क्वॉलिफायर के साथ शुरू हो रहे कोरिया मास्टर्स विश्व टूर सुपर 300 टूर्नामेंट में अच्छे प्रदर्शन के इरादे से उतरेंगे जबकि सायना नेहवाल इस..."/>
  </head>
  <body>
    <article>
      <h1>Korea Masters: टूर्नामेंट से हटीं सायना नेहवाल, श्रीकांत पर होगी नजर</h1>
      <address><time datetime="2019-11-18T13:11:55+00:00">18 Nov 2019, 13:11</time> by <a rel="author">लाइव हिन्दुस्तान टीम,ग्वांगजू (कोरिया)</a></address>
      <p>फॉर्म में वापसी करने वाले किदांबी श्रीकांत मंगलवार से यहां क्वॉलिफायर के साथ शुरू हो रहे कोरिया मास्टर्स विश्व टूर सुपर 300 टूर्नामेंट में अच्छे प्रदर्शन के इरादे से उतरेंगे जबकि सायना नेहवाल इस टूर्नामेंट से हट गई हैं। इस साल इंडिया ओपन के फाइनल में जगह बनाने के बाद से श्रीकांत का प्रदर्शन काफी अच्छा नहीं रहा लेकिन पिछले हफ्ते हांगकांग ओपन के सेमीफाइनल में जगह बनाने के बाद दुनिया के इस पूर्व नंबर एक खिलाड़ी का मनोबल बढ़ा होगा।</p>
      <p>श्रीकांत मेंस सिंगल्स में अपने अभियान की शुरुआत हांगकांग के वोंग विंग की विन्सेंट के खिलाफ करेंगे। दुनिया के 13वें नंबर के खिलाड़ी श्रीकांत ने विन्सेंट के खिलाफ 10 मैचों में जीत दर्ज की है, जबकि तीन में उन्हें हार का सामना करना पड़ा। विन्सेंट अगस्त में अपने पिता के निधन के बाद वापसी कर रहे हैं। खराब फॉर्म से जूझ रही दुनिया की नौवें नंबर की खिलाड़ी सायना नेहवाल ने टूर्नामेंट से हटने का फैसला किया है लेकिन उनके अगले हफ्ते लखनऊ में सैयद मोदी इंटरनेशनल विश्व टूर सुपर 300 टूर्नामेंट में खेलने की संभावना है।</p>
      <h3>
        <a href="https://www.livehindustan.com/sports/story-stefanos-tsitsipas-beats-dominic-thiem-to-win-atp-finals-title-2855534.html">डोमिनिक थीम को हरा स्टीफानोस सितसिपास ने जीता एटीपी फाइनल्स खिताब</a>
      </h3>
      <h3>
        <a href="https://www.livehindustan.com/sports/story-indian-football-coach-igor-stimac-ne-world-cup-qualifying-muqable-me-oman-ko-bataya-favorite-2855419.html">भारतीय कोच ने वर्ल्ड कप क्वॉलिफाइंग मुकाबले में इस टीम को बताया फेवरेट</a>
      </h3>
      <p>सायना के हटने के बाद विमेंस सिंगल्स में भारत की ओर से कोई और नहीं होगा। मेंस सिंगल्स में दुनिया के 16वें नंबर के खिलाड़ी समीर वर्मा को पहले दौर में शीर्ष वरीय चीन के शी युकी से भिड़ना है, जबकि उनके बड़े भाई सौरभ वर्मा को क्वॉलिफायर का सामना करना है। पिछले साल सारलोरलक्स ओपन का खिताब जीतने वाले शुभंकर डे पहले दौर में ओलंपिक चैंपियन और दूसरे वरीय चीन के चेन लोंग के खिलाफ शुरुआत करेंगे। दुनिया के 44वें नंबर के खिलाड़ी शुभंकर को इस साल स्विस ओपन में चेन लोंग के खिलाफ हार झेलनी पड़ी थी। इन दोनों के बीच ये अब तक हुआ इकलौता मुकाबला था। वहीं डबल्स की बात करें तो इसमें कोई भारतीय खिलाड़ी हिस्सा नहीं ले रहा है।</p>
    </article>
  </body>
</html>